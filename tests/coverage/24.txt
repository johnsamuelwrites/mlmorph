ശബരിമല: എങ്കിൽ പിന്നെ ചരിത്രം
Sreechithran MJ

നട അടച്ചു. നടപടി തുടങ്ങി.

ഈ ഘട്ടത്തിലെങ്കിലും ആവേശവും വികാരവും വിട്ട് എന്തായിരുന്നു ശബരിമല പ്രശ്നം എന്ന്
വസ്തുതാപരമായി, ചരിത്രപരമായി ഒരന്വേഷണം നടത്തേണ്ടതുണ്ട്.

ആചാരാനുഷ്ഠാനങ്ങളെ അവഹേളിക്കുന്നു എന്നാണല്ലോ ശബരിമലയിൽ നിന്ന് ആദ്യം ഉയർന്നുകേട്ട
ആക്രോശം. അപ്പോൾ ആ ചാരമെന്താണ് എന്നൊന്നു പരിശോധിക്കപ്പെടേണ്ടതാണ്. അതെത്ര ചാരമാണ്
എന്നപ്പോഴേ മനസ്സിലാവൂ.

ശബരിമലയെന്നല്ല കേരളത്തിലെ വലിയൊരു ശതമാനം അമ്പലങ്ങളും ഇന്നിവർ പറയുന്ന
‘ഹിന്ദു’വിന്റേതായിരുന്നില്ല. ഒന്നാമത് നാരായണഗുരു പറഞ്ഞപോലെ അങ്ങനെയൊരു ഹിന്ദുവേ
ഉണ്ടായിരുന്നില്ല. പഞ്ചപ്രകാരക്ഷേത്രസങ്കൽപ്പമനുസരിച്ച് നിർമ്മിക്കപ്പെടുന്ന ജനപദ
ഹിന്ദുക്ഷേത്ര നിർമ്മാണരീതിയിൽ പടുത്തുയർത്തപ്പെട്ട ക്ഷേത്രങ്ങളേയല്ല
വനക്ഷേത്രങ്ങളായ ഇവയൊന്നും. ഇതെല്ലാം ബ്രാഹ്മണമതം കയ്യേറി കൈവശപ്പെടുത്തിയതാണ്.
ഇതിന് അനേകം തെളിവുകളുണ്ട്. ഇപ്പോൾ അവയിലേക്ക് പോകുന്നില്ല. ആചാരത്തിന്റെ ചാരം
വാരിക്കളയാനുള്ള കാര്യമേ എടുക്കുന്നുള്ളൂ.
ബൃഹദ്പാരമ്പര്യം

ബൃഹദ്പാരമ്പര്യം എന്ന് ചില ചരിത്രകാരന്മാരാൽ വ്യവഹരിക്കപ്പെടുന്ന ബ്രാഹ്മണ
പാരമ്പര്യത്തിലേക്ക് ഈ പലപാടു ചിതറിക്കിടന്ന വിശ്വാസങ്ങളെയും ആചാരാനുഷ്ഠാനങ്ങളേയും
ചേർത്തുകെട്ടിയത് രണ്ടു തരത്തിലാണ്.

ബ്രാഹ്മണമതത്തിന്റെ പുരാണേതിഹാസങ്ങളിലേക്ക് കൂട്ടിച്ചേർക്കേണ്ട
തദ്ദേശീയദൈവതത്തെ കൂട്ടിച്ചേർക്കുന്ന ഒരു മിത്ത് നിർമ്മിച്ചു.

തദ്ദേശീയദൈവതത്തേയും അതിന്റെ മിത്തുകളേയും പടിപടിയായി നശിപ്പിക്കുകയും അവയുടെ
സ്ഥാനത്ത് ബ്രാഹ്മണമതത്തിന്റെ മിത്ത് സ്ഥാപിക്കുകയും ചെയ്തു.

രണ്ടും സമാന്തരമായല്ല, പരസ്പരപൂരകമായാണ് നടന്നത്. എന്നാൽ എത്രമേൽ അസൂത്രിതമായി
ചെയ്താലും ചരിത്രം അതിന്റെ ശരിശേഷിപ്പുകൾ ബാക്കി നിർത്തും. അതുകൊണ്ടു തന്നെ
കേരളത്തിലെ പല ക്ഷേത്രങ്ങളുടേയും പൂർവ്വഘട്ടം, ബ്രാഹ്മണമതം കയ്യേറിയതിനു പിന്നിലെ
ഘട്ടം ഏതെങ്കിലും പഴയ ആചാരങ്ങളായോ നിർമ്മിക്കപ്പെട്ട പുരാണത്തിന്റെ പിഴവുകളായോ
രേഖകളിലെ തെളിവുകളായോ വായിച്ചെടുക്കാനാവും.

ശാസ്ത്രീയചരിത്രപഠനം ശക്തിപ്പെടുന്നതോടെ ഇക്കാര്യം കേരളത്തിലുടനീളം
നടന്നുകഴിഞ്ഞിട്ടുണ്ട്. ശബരിമല നമുക്ക് രണ്ടാമതെടുക്കാം, ആദ്യം അതിലും കൃത്യതയോടെ
ബ്രാഹ്മണമതം കൈയേറിയ മറ്റൊരു പ്രസിദ്ധക്ഷേത്രമെടുക്കാം – ഗുരുവായൂർ.
അമ്പലങ്ങളുടെ ഐതീഹ്യവും ചരിത്രവും

ഗുരുവായൂരിന്റെ നിലവിലെ ബൃഹദ്പാരമ്പര്യത്തിന്റെ ഐതിഹ്യം ഇങ്ങനെയാണ്:
യുഗപര്യവസാനത്തിന്റെ പ്രളയകാലത്ത് ആലിലയിൽ വിരൽ കുടിച്ചുകൊണ്ട് പള്ളികൊള്ളുന്ന
ഉണ്ണിക്കണ്ണനെ ഗുരുദേവനും വായുദേവനും ചേർന്ന് ക്ഷേത്രത്തിൽ പ്രതിഷ്ഠിച്ചു.
കുറേക്കൂടി വിപുലമായ കഥ നാരദപുരാണത്തിലേക്ക് ഉൾച്ചേർക്കപ്പെട്ടിട്ടുണ്ട്.
കൽപ്പാന്തങ്ങൾ താണ്ടിവന്ന ഒരു കൃഷ്ണവിഗ്രഹം ബൃഹസ്പതി എവിടെ
പ്രതിഷ്ഠിക്കുമെന്നറിയാതെ വിഷമിക്കുകയും അവസാനം ഗുരുവായൂർ കണ്ടെത്തി അവിടെ
ഗുരുവായുക്കളുടെ സഹായത്തോടെ പ്രതിഷ്ഠിക്കപ്പെടുകയും ചെയ്ത കഥ. മൂന്നു
കാര്യങ്ങളുണ്ട് ഈ കഥകളിൽ - യുഗാരംഭപ്രളയത്തിന്റെ പഴക്കമുണ്ട് ഗുരുവായൂർ
ക്ഷേത്രത്തിന്, അന്നുമുതലേ ആ നാടിന്റെ പേര് ഗുരുവായൂർ എന്നാണ്, ഗുരുവായുദേവന്മാർ
ചേർന്നു പ്രതിഷ്ഠിച്ച കൃഷ്ണനാണ് ഗുരുവായൂരിലുള്ളത്.

ഇനി ചരിത്രം നോക്കാം. പഴയ ആ നാട്ടിലെ രേഖകളിൽ എങ്ങും ഗുരുവായൂർ എന്ന വാക്കില്ല.
ഉള്ളത് കുരിയൂർവട്ടം എന്ന സ്ഥലനാമമാണ്. സാഹിത്യകൃതികളിലെ പഴക്കമുള്ള രേഖ
കോകസന്ദേശത്തിലാണ്, അതിൽ കുരവൈയൂർ എന്നു കാണാം. എന്തായാലും അവിടെയുള്ള
പ്രധാനക്ഷേത്രം ഒരു കുറുമ്പക്കാവാണ്.

ഗുരുവായൂർ എന്ന സ്ഥലനാമം കുരിയൂർവട്ടം – കുരവൈയൂർ- ഗുരുവായൂർ എന്നിങ്ങനെ
രൂപപ്പെട്ടതാണെന്ന് വ്യക്തം. ഉൽസവക്കാലത്ത് ഗുരുവായൂരമ്പലത്തിൽ നിന്ന് അൽപ്പം
അകലെയുള്ള കുറുമ്പക്കാവിൽ നിന്ന് ഒരു ദീപം കൊണ്ടുവന്നു കൊളുത്തുന്ന ‘ആചാരം’ മുൻപ്
നിലനിന്നിരുന്നു. പിന്നീടത് ഉപേക്ഷിക്കപ്പെട്ടു. കുറുമ്പക്കാവിലെ ദീപം
ഗുരുവായൂരപ്പന് ചേരില്ലെന്ന ബോദ്ധ്യം അടുത്തകാലത്തു വന്നതാണ് എന്നർത്ഥം.

ക്ഷേത്രപഠിതാക്കൾ പറയുക ആദ്യം ദ്രാവിഡക്ഷേത്രമായും പിന്നീട് ബുദ്ധക്ഷേത്രമായും
പിന്നീട് ഹിന്ദുക്ഷേത്രമായും മാറിയ ഗുരുവായൂർ എന്നാണ്. അതായത്, ഇന്നത്തെ
ആരാധനാരീതികൾക്കും തന്ത്രവിധികൾക്കും എത്രയോ മുൻപ് പല കൈമറിഞ്ഞു വന്ന ക്ഷേത്രമാണത്
എന്നർത്ഥം. എന്നാലവയൊന്നും ബൃഹദ്പാരമ്പര്യ മിത്തിൽ സ്പർശിക്കില്ല. അനേകകാലമായി
തുടരുന്ന ആചാരമായി അവിടെ പരിഗണിക്കുക കുരിയൂർവട്ടത്തിൽ നിന്നു തുടങ്ങി ആധുനിക
ഗുരുവായൂരിൽ എത്തുന്ന ചരിത്രത്തിലെ എല്ലാ അടരുകളേയും പിന്തള്ളി അവസാനത്തെ ഒറ്റ
ആചാരമാണ്. അവയുടെ ലംഘനം അലംഘനീയമാണ് എന്ന ബോദ്ധ്യത്തിലാണ് ഗുരുവായൂർ എന്ന
ക്ഷേത്രവികാരത്തിന്റെ നിലനിൽപ്പ്.

ഇനി ആ പ്രതിഷ്ഠയോ? അതിൽ കൃഷ്ണനേയില്ല. അതു ചതുർബാഹുവായ മഹാവിഷ്ണുവിന്റെ
പ്രതിഷ്ഠയാണ്. പിന്നെങ്ങനെ ഗുരുവായൂരിലെ കണ്ണൻ കയറി വന്നു? ഓർക്കുമ്പോൾ തിരുമുടി
കണ്മുന്നിൽ മിന്നിമാഞ്ഞു? അതു വേറെ കഥ.
അമ്പലപ്പുഴ ഉണ്ണിക്കണ്ണനോട് നീ…

അമ്പലപ്പുഴയിലെ കൃഷ്ണക്ഷേത്രമടക്കമുള്ള പ്രസിദ്ധ ശ്രീകൃഷ്ണക്ഷേത്രങ്ങൾക്കൊന്നും
കിട്ടാത്തൊരു പരിവേഷം വിഷ്ണുപ്രതിഷ്ഠയിൽ കൃഷ്ണനെ വച്ചുകെട്ടിയ
ഗുരുവായൂരിനുണ്ടായതിനു ചേർന്നാണ് പ്ലാസ്റ്റർ ഓഫ് പാരീസ് കൃഷ്ണരൂപങ്ങളുടെയും
ലോക്കറ്റുകളുടെയും വിപണനവും ശക്തിയാർജ്ജിച്ചത്. കൂടെ മലയാള സിനിമാഗാനങ്ങളും കൂടി.
നരകവൈരിയായ അരവിന്ദാക്ഷന്റെ ചെറിയ നാളത്തെ കളികൾ ഗുരുവായൂരുമായി പിന്നീട്
കണ്ണിചേർന്നതാണ്.

അപ്പോൾ അതൊരു വൈരുദ്ധ്യമായി, സാരമില്ല – അപ്പോഴതിനൊരു കഥയുണ്ടാക്കി.
ദേവകീവസുദേവന്മാർ കാരാഗൃഹത്തിൽ വച്ചു കണ്ട ചതുർബാഹുവായ കൃഷ്ണന്റെ വിഷ്ണുരൂപമാണ്
ഗുരുവായൂർ പ്രതിഷ്ഠ. അതോടെ കൃഷ്ണഭാവത്തിനും പ്ലാസ്റ്റർ ഓഫ് പാരീസ് പ്രതിമകൾക്കും
കണ്ണനന്നൊരു ദിനം കരുമാടിക്കുട്ടന്റെ വേഷം കെട്ടലിനും ന്യായമായി. കുറുമ്പക്കാവ്
ചരിത്രത്തിന്റെ ഇരുൾത്തിരയിലേക്ക് മറഞ്ഞു. കണ്ണന്റെ വാകച്ചാർത്തും വാസനപ്പൂവും
വിരിഞ്ഞു. ശുഭം.

ഇനി ശബരിമലയിലേക്ക് വരാം.
ഹിന്ദുവില്ലാത്തകാലത്തെ ഹൈന്ദവ ക്ഷേത്രങ്ങൾ

ശബരിമലയെന്നല്ല കേരളത്തിലെ വലിയൊരുശതമാനം അമ്പലങ്ങളും ഇന്നിവർ പറയുന്ന
‘ഹിന്ദു’വിന്റേതായിരുന്നില്ല എന്ന് മുകളിൽ പറഞ്ഞു. അന്ന് അങ്ങനെയൊരു ഹിന്ദുവേ
ഉണ്ടായിരുന്നില്ല എന്നും. പലപാട് ചിതറി കിടന്ന വിശ്വാസങ്ങളെയും
ആചാരാനുഷ്ഠാനങ്ങളെയും ചേർത്ത് കെട്ടുകയായിരുന്നു. ഇതിനായി ചില മിത്തുകൾ
നിർമ്മിച്ചു. ചിലത് നശിപ്പിച്ചു.

ഈ രണ്ട് പ്രവർത്തനങ്ങളുടേയും പലപാട് ചിതറിക്കിടക്കുന്ന നൂറുകണക്കിന് തെളിവുകളുടെ
സമൃദ്ധിയുള്ള കേരളത്തിലെ അപൂർവ്വക്ഷേത്രമാണ് ശബരിമല. അവിടെ ഈ പണി അവർ
നടപ്പിലാക്കിയത് എങ്ങനെയെന്ന് പരിശോധിക്കാം.

ആദ്യമായി അദ്യത്തെ പണി – ബ്രാഹ്മണമതത്തിന്റെ പുരാണേതിഹാസങ്ങളിലേക്ക്
കണ്ണിചേർക്കപ്പെട്ട തദ്ദേശീയദൈവതം എന്നത് ശബരിമലയിൽ എങ്ങനെ നടന്നു എന്ന് നോക്കാം.
പിന്നെ പണി കഴിഞ്ഞിട്ടും  അതിനുള്ളിൽ പിശകുകളെങ്ങനെ നിലനിന്നു എന്നും നോക്കാം.

ഐതിഹ്യകഥ വിസ്തരിക്കുന്നില്ല. ചുരുക്കിപ്പറയാം. അപ്സരസ്സായ മേനക ദുർവ്വാസാവിനു
സമ്മാനിച്ച പൂമാല ദേവേന്ദ്രനു സമ്മാനിക്കപ്പെടുകയും ഐരാവതം ആ പൂമാലയെ
അപമാനിച്ചപ്പോഴുള്ള ക്രോധത്തിൽ ദുർവ്വാസാവ് ദേവന്മാർക്കു ജരാനരകൾ സംഭവിക്കട്ടെ
എന്നു ശപിക്കുകയും ചെയ്തു. ശാപമോക്ഷത്തിനായി പാലാഴി കടയേണ്ടി വന്ന ദേവന്മാർ
അസുരന്മാരെയും കൂട്ടി അതു ചെയ്തു; പാലാഴിയിൽ നിന്നു പലതും പൊങ്ങിവന്നു, കടയുന്ന
മന്ഥരപർവ്വതം താണുപോയപ്പോൾ വിഷ്ണു കൂർമ്മാവതാരം പൂണ്ട് മന്ഥരപർവ്വതത്തെ ഉയർത്തി.
അവസാനം അമൃത് പൊങ്ങി വന്നപ്പോൾ അത് അസുരന്മാർ കൊണ്ടുപോയി.

അമൃത് തിരികെക്കിട്ടാനായി വിഷ്ണു അതിസൗന്ദര്യമാർന്ന ഒരു മോഹിനീരൂപം ധരിക്കുകയും
അമൃത് തിരിച്ചുപിടിക്കുകയും ചെയ്തു. ഈ മോഹിനീരൂപത്തെക്കുറിച്ച് നാരദൻ വർണ്ണിച്ചു
കേട്ടപ്പോൾ ശിവന് വിഷ്ണുവിന്റെ മോഹിനീരൂപം കാണാൻ മോഹമുണ്ടായി, ആ മോഹം വിഷ്ണു
സാക്ഷാത്കരിച്ചപ്പോൾ അവർ തമ്മിലുണ്ടായ സംയോഗത്തിൽ ജനിച്ചതാണ് ഹരിഹരസുതൻ. (തുടയിൽ
മോഹിനിക്ക് ശുക്ലസ്ഖലനമുണ്ടായി എന്നാണ് കേൾവി. അവിടെ എന്തിനുണ്ടായി, അതുണ്ടാവേണ്ട
ആൾ മോഹിനിയാണോ ശിവനാണോ – സംശയങ്ങൾ പലതുണ്ട്. അതവിടെ നിൽക്കട്ടെ. ഇതൊക്കെ
ഹിന്ദുപുരാണങ്ങളിൽ പതിവാണ്. പുഴയിൽ വീണ രേതസ്സ് വിഴുങ്ങിയ മീനിന് ഗർഭമുണ്ടാവുന്ന
കഥയുള്ളപ്പോഴാണ്. )

ഇത്രയും കേട്ടാൽ കാര്യം ബ്രാഹ്മണമതത്തിനു ചേർന്നൊരു കഥാതന്തുവായി തോന്നുന്നില്ലേ?
തീർച്ചയായും അങ്ങനെയാണ്. ഭാരതവർഷമൊന്നാകെ പാലാഴിമഥനത്തിന്റെ പുരാണകഥയുണ്ട്.
വിഷ്ണുവും ശിവനും ഇന്ദ്രനും മേനകയും ദുർവ്വാസാവും ഐരാവതവും നാരദനുമെല്ലാം
എല്ലായിടത്തുമുള്ളതാണ്. ഇനി അവസാനം ജനിച്ച ആ കക്ഷിയില്ലേ, അതാണ് നമ്മുടെ താരം.
കഥ പന്തളത്തെത്തുമ്പോൾ

പിന്നെ കഥ നടക്കുന്നത് പന്തളം രാജാവിന്റെ അടുത്താണ്. ഏത് രാജാവ്? പന്തളം രാജാവ്.
അങ്ങേരു കാട്ടിലൂടെ നായാട്ടു നടത്തുമ്പോൾ മണി കെട്ടിയ ഒരു കുട്ടിയെ കണ്ടു. എടുത്തു
കൊണ്ടുവന്നു വളർത്തി. മണികണ്ഠൻ എന്നു പേരിട്ടു. ആരായിരുന്നെന്നോ ആ കുട്ടി? അന്ന്
ഹരിഹരസംയോഗത്തിൽ കാട്ടിലുപേക്ഷിക്കപ്പെട്ട കുട്ടി.

വിഷ്ണുവിന്റെ കൂർമ്മാവതാരശേഷമുള്ള ഏതോ കാലത്തുണ്ടായ സംഭവത്തിന്റെ ബാക്കിപത്രത്തെ
വീണുകിട്ടുന്നത് ആയിരം വർഷം തികച്ചു ചരിത്രം പറഞ്ഞാൽ പിഴയ്ക്കുന്ന പന്തളം
രാജവംശമെന്ന ആധുനിക രാജവംശത്തിന്റെ രാജാവിനാണ്.

വില്ലാളിവീരനേ, വീരമണികണ്ഠനേ, ഹരിഹരസുതനേ, ശരണം പൊന്നയ്യപ്പാ.

കാര്യമിനി കൂടുതൽ വിശദീകരിക്കണമെന്നു തോന്നുന്നില്ല. ബൃഹദ്പാരമ്പര്യത്തിന്റെ പുരാണ
പാരമ്പര്യത്തിലേക്ക് കണ്ണിചേർക്കപ്പെട്ട തദ്ദേശീയദൈവതമാണിത് എന്നു വ്യക്തം.

ശബരിമലയുടെ ചരിത്രത്തിന്റെ സമ്പൂർണ്ണരേഖ പുസ്തകമെഴുതാൻ മാത്രമുണ്ട്,
പുസ്തകങ്ങളുണ്ടായിട്ടുമുണ്ട്. അത്രയും വിസ്തരിക്കുന്നില്ല. ആചാരാനുഷ്ഠാനങ്ങൾ
സംരക്ഷിക്കാനുള്ള ആക്രോശത്തിൽ നിന്ന് ആ ചാരം എത്ര ചാരമായിട്ടുണ്ട് എന്നു
മനസ്സിലാക്കാനുള്ളത്രയും മാത്രം തൽക്കാലം.
ഒന്നായതിനെ രണ്ടായി കണ്ടോ...

ശബരിമല ധർമ്മശാസ്താക്ഷേത്രം എന്നാണ് അമ്പലത്തിന്റെ പൂർണ്ണനാമം. ആരാ ഈ
ധർമ്മശാസ്താവ്? അയാളും അയ്യപ്പനും രണ്ടുപേരാണോ? വലിയ തർക്കങ്ങളാണ്.

അതെന്തെങ്കിലുമാവട്ടെ. ഈ ധർമ്മശാസ്താവിന്റെ കാര്യവും അയ്യപ്പന്റെ കാര്യവും
ക്ഷേത്രത്തിന്റെ കാര്യവും ആചാരക്രമവുമെല്ലാം ശ്രീഭൂതനാഥസർവ്വസ്വം എന്ന
ഗ്രന്ഥത്തിലാണ് രേഖപ്പെടുത്തിയിട്ടുള്ളത്. അതുപ്രകാരം അയ്യപ്പനായിട്ടല്ല
ക്ഷേത്രത്തിന്റെ ആരംഭം. ധർമ്മശാസ്താവിഗ്രഹത്തിലേക്ക് അയ്യപ്പൻ വിലയം
പ്രാപിക്കുകയായിരുന്നു. അതായത് കക്ഷി ധർമ്മശാസ്താവ് തന്നെ. ധർമ്മശാസ്താവിനീ
ആർത്തവത്തോടും ആർത്തവം വരുന്ന സ്ത്രീകളോടും വിരോധമുണ്ടായിരുന്നോ? എനിക്കറിയില്ല.
എന്തായാലും ധർമ്മശാസ്താവിനു ഒന്നല്ല, രണ്ട് ഭാര്യമാരുണ്ട് . പൂർണ്ണ, പുഷ്കല.
പന്തളത്തു നിന്ന് എഴുന്നള്ളിക്കുന്ന തിരുവാഭരണപ്പെട്ടിയിൽ ഇവരുടെ രൂപങ്ങളുമുണ്ട്.

നോട്ട് ദ പോയന്റ്, സ്ത്രീകൾ പതിനെട്ടാം പടി ചവിട്ടുമ്പൊഴേ പ്രശ്നമുള്ളൂ,
പൂർണയുടേയും പുഷ്കലയുടെയും രൂപങ്ങൾ എഴുന്നള്ളിച്ചു കയറ്റാവുന്നതാണ്. ഇനി ആ
ഭാര്യമാർക്ക് ആർത്തവമുണ്ടായിരുന്നില്ലേ, ഏതോ തമ്പുരാട്ടി പറഞ്ഞപോലെ ഗർഭപാത്രമേ
എടുത്തുകളഞ്ഞ സ്ത്രീരത്നങ്ങളായിരുന്നോ എന്നൊന്നും അറിയില്ല. എന്തായാലും
ധർമ്മശാസ്താവിന്റെ ഭാര്യമാരെ മായ്ച്ചു കളയാൻ ബ്രാഹ്മണമതത്തിനു കഴിഞ്ഞിട്ടില്ല.
പൂർണ്ണയും പുഷ്കലയും പുഷ്പിണിമാരായിരിക്കില്ല എങ്കിൽ ഇനി ബാല്യവിവാഹമോ മറ്റോ
ആയിരുന്നോ, അവർ ട്രാൻസ്ജന്റേഴ്സ് ആയിരുന്നോ എന്നൊക്കെയുള്ള സാദ്ധ്യതകളേയുള്ളൂ.

അതൊന്നും അന്വേഷിച്ചുപിടിക്കാൻ എന്തായാലും ഇപ്പോൾ വഴികളില്ല. ഒരുകാര്യമുറപ്പ്,
മാളികപ്പുറത്തമ്മയുടെ പ്രണയം ധർമ്മശാസ്താവിനോടാണെങ്കിൽ അത് അങ്ങേരുടെ ഒരു എക്സ്ട്രാ
മാരിറ്റൽ റിലേഷൻഷിപ്പിനുള്ള സാദ്ധ്യതയാണ്. ആചാരം അനുവദിച്ചാലും ആർഷഭാരത സദാചാരം
അതനുവദിക്കുമോ എന്നു സംശയമാണ്.
അയ്യനാര്?

നമുക്കു ചരിത്രത്തിന്റെ പിന്നടരുകളിലേക്ക് മടങ്ങാം. ആരാണീ അയ്യപ്പൻ? അത്
അയ്യനാരാണ്. ആരാണീ അയ്യനാർ? അത് അയ്യനാണ്. ആരാണ് അയ്യൻ? സിമ്പിൾ - അതു ബുദ്ധനാണ്.
പാലിഭാഷയിൽ ‘അയ്യാ’ എന്നു വിളിക്കുന്നത് ഈ അയ്യനേയാണ്. ബുദ്ധന്റെ പാവന സംഘത്തെ
‘അയ്യസംഘം’ അഥവാ ‘ആര്യസംഘം’ എന്ന് വിളിക്കപ്പെട്ടു പോന്നു. തമിഴിൽ അയ്യാ എന്ന
വിളിക്ക് എന്നും വലിയ ബഹുമാനമുണ്ട്. ഈ അയ്യനോടുള്ള പൂജകബഹുവചന രൂപമാണ് അയ്യനാർ.

ബുദ്ധമതവും അതിന്റെ ആശയവും കേവലമായൊരു മതസംഹിതയായല്ല, ആഴമുള്ളൊരു സാംസ്കാരിക
–തത്വചിന്താപദ്ധതിയായിക്കൂടിയാണ് കേരളീയരിൽ വേരോടിയത്. ബുദ്ധരേയും ബുദ്ധശിഷ്യരായ
തേജസ്വികളേയും അയ്യാ എന്നു വിളിച്ചുപോന്നു. തമിഴകത്ത് ബൗദ്ധവിഹാര രേഖകളിൽ
മിക്കതിലും ‘അയ്യനോടെ അരുൾകൾ’ വായിക്കാനാവും. അത്ഭുതം വരുമ്പോൾ നമ്മളിൽ ചിലർ
‘എന്റച്ചോ’ എന്നു പറയാറില്ലേ? അതിന്റെ മറ്റൊരു രൂപമാണ് അത്ഭുത- ഭീതിസമയങ്ങളിലെ
നമ്മുടെ വാക്കായ ‘അയ്യോ. പുത്തൻ എന്നു മിക്കയിടങ്ങളിലും ബുദ്ധനെ വിളിക്കുന്നു.

പുതിയ ആശയവുമായി വന്നവനാണ് പുത്തൻ. അതു ബുദ്ധൻ തന്നെയാണ്. ചാലക്കയം പമ്പയിലെ
ആദിവാസികളോട് ചോദിച്ചപ്പോൾ അവർ മുൻപ് പറഞ്ഞിരുന്നത് ശബരിമലയിൽ ഉള്ളത് അയ്യപ്പനല്ല,
പുത്തനാണ് എന്നാണ്.
ബുദ്ധനോ അയ്യപ്പൻ...

ഇവിടെ നിന്ന് എളുപ്പം നമുക്ക് ബുദ്ധനാണത് എന്ന നിഗമനത്തിലെത്താം. പക്ഷേ അത്രവേഗം
വേണ്ട. ആ വേഗത ചരിത്ര പഠനത്തിന്റേതല്ല. ശാസ്താവിൽ നിന്നു കുറച്ചുകൂടി ചിന്തിക്കാം.

ശാസ്താവ് എന്നു ബുദ്ധനു പേരു മുൻപേയുണ്ട്, ശാസിക്കുന്നവൻ, ശാസനങ്ങൾ നൽകുന്നവനാണ്
ശാസ്താവ്. ശാസ്താംകോവിലുകൾ ചേരനാട്ടിലുടനീളം വ്യാപിക്കപ്പെട്ടിരുന്നു. അവയിൽ
മിക്കതും വനക്ഷേത്രങ്ങളായിരുന്നു.

ബൗദ്ധർ ജനപദങ്ങളിലല്ല, വനങ്ങളിലാണ് ക്ഷേത്രങ്ങൾ പണിതത്. ആ ശാസ്താം കോവിലുകളാണ്
കേരളത്തിലുടനീളം‘കാട്ടിലയ്യപ്പൻ’ ക്ഷേത്രങ്ങളായി മാറിയത്. ഇനി നന്നായൊന്നു ശരണം
വിളിക്കുക – സ്വാമിയേ ശരണമയ്യപ്പാ. കൂടെ വിളിക്കാം, ബുദ്ധം ശരണം, സംഘം ശരണം, ധർമ്മം
ശരണം ഗച്ഛാമി.

ശരണം വിളി തന്നെ ബൗദ്ധമാണ്. ശരണത്തിനായി പഞ്ചശീലങ്ങൾ ആചരിച്ചും കഠിനമായ
വ്രതനിഷ്ഠയോടെ ലൗകികഭോഗങ്ങൾ ത്യജിച്ചും വൈരാഗം ശീലിച്ചും തീർത്ഥാടനം നടത്തുന്ന
പരിപാടിയും ബൗദ്ധരുടേതാണ്. ധർമ്മശാസ്താവിലെ ബൗദ്ധപാരമ്പര്യം കണ്ടെത്താൻ ഇനിയും
തിരയേണ്ടതുണ്ടെന്ന് തോന്നുന്നില്ല. എത്ര സൂര്യനുദിച്ചുകണ്ടാലും അർദ്ധരാത്രിയെന്നു
കരുതുന്നവർക്ക് അങ്ങനെത്തന്നെ തുടരാവുന്നതാണ്.

ധർമ്മശാസ്താവ് അവിടെ നിൽക്കട്ടെ, ഭൂതനാഥ സർവ്വസ്വത്തിൽ പറയുന്ന ധർമ്മശാസ്താവിലേക്കു
ലയിച്ച ഒരു അയ്യപ്പൻ ഉണ്ടല്ലോ, അതാരാണ്? ആ അയ്യപ്പൻ രാഹുൽ ഈശ്വറിന്റെ നെഞ്ചത്തും
സന്നിധാനത്തുമായി കുടികൊള്ളുന്നു എന്നാണല്ലോ ഇപ്പോൾ വെപ്പ്. അതുകൊണ്ട് അയ്യപ്പനെ
ഒന്നു പരിചയപ്പെടാം. നേരത്തേ പറഞ്ഞു, അയ്യൻ ബൗദ്ധസംബോധനയാണ് എന്ന്. എന്നാൽ
അതോടൊപ്പം ശബരിമലയിലും സമീപപ്രദേശങ്ങളിലും പ്രചാരത്തിലുള്ള അനേകം
തദ്ദേശീയമിത്തുകളുണ്ട്.
മിത്തിലെ അയ്യൻ

പന്തളം രാജാവിന്റെ സൈന്യത്തിലോ നായാട്ടുസംഘത്തിലോ ഉണ്ടായിരുന്ന ഒരു
അയ്യപ്പനേക്കുറിച്ചാണ് ഒരു കഥ. അയാൾ ചേകവനെന്നു കഥകളിൽ വിളിക്കപ്പെടുന്നുണ്ട്.
ചേകോനെങ്കിൽ അയാൾ ഈഴവനായിരിക്കും എന്നും കഥയുണ്ട്.

തണ്ണീർമുക്കത്തെ ഒരു കളരിയാശാനിൽ നിന്ന് ഈഴവപ്പയറ്റു പഠിച്ചവനാണ് അയ്യപ്പനെന്നു
പാട്ടുണ്ട്. മറ്റൊരു കഥ ആ ആശാന്റെ മകളായ പൊൻകുടിയുമായി അയ്യപ്പൻ പ്രണയത്തിലായി
എന്നാണ്. സ്വാഭാവികം, കുറ്റം പറയാൻ പറ്റില്ല. എരുമേലിയിലെ കോട്ടപ്പടിയിൽ വെച്ച്
വാവരുമായി യുദ്ധമുണ്ടാവുകയും പിന്നീട് സഖ്യം ചെയ്തു സുഹൃത്തുക്കളാവുകയും ചെയ്തത്
അയ്യപ്പനീ പൊൻകുടിയെ വിട്ടു പോന്നിട്ടാണ്. പൊൻകുടി പിന്നീടു വന്നപ്പോൾ അയ്യപ്പൻ
അവളെ സ്വീകരിക്കാതെ ഏതോ കാട്ടിലെ സന്യാസസംഘത്തിലേക്ക് മടക്കിയത്രേ.

അപ്പോഴേക്കും സർവ്വസംഗപരിത്യാഗിയായ അയ്യപ്പൻ ആയിക്കഴിഞ്ഞു. പൊൻകുടിയെ അയ്യപ്പൻ
തേച്ചതിന്റെ സ്മരണയാണ് മകരവിളക്ക് എന്ന കാട്ടിലെ ദീപം തെളിയിക്കൽ എന്നാണ് ഒരു
മിത്ത്. ഇതൊക്കെ എത്രയോ കാലമായി ആദിവാസികളിൽ ഉള്ള കഥകളാണ്. അവർക്കെല്ലാം ഈ
മകരവിളക്കായി കത്തുന്നത് കാട്ടിലെ തീക്കത്തിക്കലാണ് എന്നു പണ്ടേ അറിയുകയും ചെയ്യാം.
ശാസ്ത്രവിഷയങ്ങളിൽ പിജിയും പി എച്ച് ഡിയുമായി ഇവിടുന്നു പോയും വിഡ്ഡിപ്പെട്ടി
തുറന്നും മകരവിളക്കു കണ്ട് ശരണമയ്യപ്പാ എന്നു കാറിയവർക്കേ മകരവിളക്കിന്റെ
അത്ഭുതത്തിൽ രോമാഞ്ചമുണ്ടായിരുന്നുള്ളൂ എന്നർത്ഥം.

അപ്പോൾ, അയ്യപ്പൻ ഒരു കാനനമിത്ത് കൂടിയാണെന്നു കാണണം. മലയരയന്മാരുടെ ദൈവതമായിരുന്നു
അയ്യപ്പൻ. അവരുടെ ആരാധനാലയമായിത്തന്നെയാണ് അവരെന്നും ശബരിമലക്ഷേത്രത്തെ കണ്ടതും.
അവരുടെ വനജീവിതത്തിൽ ഇത്തരം നായാട്ടുദൈവങ്ങൾ ആവശ്യമായിരുന്നു. പുത്തനെ
അയ്യപ്പനാക്കി കാണുന്ന, അഹിംസയിൽ തന്നെ നായാട്ടിനെ ആരോപിക്കുന്ന ഒരു വിചിത്രസംയോഗം.
ആചാരം കൊണ്ട് മായ്ക്കുന്ന ചരിത്രം

ഈ സകല ചരിത്രത്തേയുമാണ് ശബരിമല കയ്യേറിയ ബ്രാഹ്മണമതം മായ്ച്ചുകളയാൻ പണിപ്പെട്ടത്,
ഇപ്പോഴും പണിപ്പെടുന്നത്. ഇപ്പോഴാവശ്യമുള്ള സംഘശക്തിക്കായി മറിച്ചു പറയുമെങ്കിലും
അനേകകാലമായി തന്ത്രസമൂഹത്തിന്റെയും ദേവപ്രശ്നങ്ങളുടെയും ഉദ്ദേശം ശബരിമലയിൽ
നിലനിൽക്കുന്ന, മായ്ച്ചുകളയാൻ യാതൊരു നിർവ്വാഹവുമില്ലാത്ത ബൗദ്ധ –ആദിവാസി
പാരമ്പര്യങ്ങളെ മായ്ച്ചുകളയുക എന്നതാണ്. അതിന്റെ തലക്കേറ്റ അടിയാണ് ശബരിമലയിലെ
സ്ത്രീപ്രവേശനവിധി. എത്രയോ കാലം നീണ്ട, പടിപടിയായി നടപ്പിലാക്കപ്പെട്ട
ബ്രാഹ്മണമതത്തിന്റെ കർമ്മപരിപാടിയെ ഒറ്റയടിക്ക് തകർക്കുന്ന ഈ വിധിക്കെതിരെ വരുന്ന
ആക്രോശം ആ അർത്ഥത്തിൽ സ്വാഭാവികമാണ്.

ആദ്യമേ സൂചിപ്പിച്ചപോലെ, എത്രയോ ആചാരങ്ങൾ ശബരിമലയുടെ ആദിവാസിബന്ധവുമായി ചേർന്നു
നിലനിന്നിരുന്നു. അവ ക്രമേണയാണ് മായ്ച്ചുകളയപ്പെട്ടത്. ഒരു ഉദാഹരണം മാത്രം തൽക്കാലം
പറയാം. അഞ്ചുപത്തു കൊല്ലം മുമ്പു വരെ ശബരിമലയിലെ തേനഭിഷേകം നടത്തിയിരുന്നത്
ആദിവാസികളാണ്.

വ്രതമെടുക്കുന്ന ആദിവാസികൾ കാട്ടിൽ നിന്ന് തേൻ ശേഖരിക്കും. മൂപ്പനും പരിവാരങ്ങളും
ആഘോഷമായി പ്രത്യേക ദിവസം ശബരിമലയിലെത്തും. അപ്പോൾ തന്ത്രിയും മേൽശാന്തിയുമടക്കം
ശ്രീകോവിലിൽ നിന്ന് മാറി നിൽക്കും! മൂപ്പൻ അകത്തു കടന്ന് അയ്യപ്പന്റെ വിഗ്രഹത്തിൽ
തേൻ അഭിഷേകിക്കും. അഭിഷേകസമയത്ത് മൂപ്പന്റെ മകനും അകത്തുകയറും. ഏതാണ്ട്
പതിനഞ്ചുവർഷം മുൻപു പോലും ഉണ്ടായിരുന്ന ‘ആചാരം’ പെട്ടെന്നൊരു ദിവസം മാറ്റി.
തേനുമായി ആദിവാസികളെത്തിയാൽ ശ്രീകോവിലിനുള്ളിൽ കടത്താതായി. തന്ത്രിയും മേൽശാന്തിയും
കൊടിമരച്ചുവട്ടിൽ വച്ചത് സ്വീകരിച്ച് ഉള്ളിലേക്കാനയിച്ച് അഭിഷേകം നടത്തും.

അതായത്, ബ്രാഹ്മണമതം എത്ര കഴുകിക്കളഞ്ഞിട്ടും മാഞ്ഞുപോകാത്ത ചരിത്രത്തിന്റെ പാടുകൾ
അടുത്തകാലം വരെയും ശേഷിച്ചിരുന്ന ക്ഷേത്രമാണ് ശബരിമല.
ആചാരമല്ല ദൈവതം

മറ്റൊരാചാരം അയ്യപ്പനെ ഈഴവപ്പയറ്റ് പഠിപ്പിച്ചുവെന്നു പറയുന്ന തണ്ണീർമുക്കത്തെ
ഈഴവകുടുംബത്തിനുണ്ടായിരുന്ന വെടിവഴിപാടിന്റെ അവകാശമായിരുന്നു. ഇന്നവർക്ക് അതില്ല
എന്നാണറിവ്. ബ്രാഹ്മണ്യം അതും പിടിച്ചുവാങ്ങി.

ഇനിയും പറയാനുണ്ട്, തൽക്കാലം നിർത്താം. ആചാരങ്ങളുടെ കാര്യം ഇത്രയും ശ്രദ്ധിച്ചു
വായിച്ചിട്ടുണ്ട് നിങ്ങളെങ്കിൽ വ്യക്തമായിക്കാണുമെന്ന് പ്രതീക്ഷിക്കുന്നു.

ആചാരമാണ് ദൈവതമെന്ന വാദം ബ്രാഹ്മണ്യം കൊണ്ടുവന്നതാണ്. ആചാരത്തിന്റെ സംരക്ഷണം
എന്നുപറമ്പോൾ ബ്രാഹ്മണമതം എന്നും ഉദ്ദേശിക്കുന്നത് തങ്ങളുടെ താല്പര്യങ്ങളുടെ
സംരക്ഷണം എന്നു മാത്രമാണ്. അവയുടെ തലയിൽ കിട്ടിയ അടിയായിട്ടാണ് ഈ
സ്ത്രീപ്രവേശനവിധിയെ അവർ കാണുന്നത്. കയ്യിലുള്ള അവസാനത്തെ കച്ചിത്തുരുമ്പായാണ് അവർ
ആചാരാനുഷ്ഠാന സംരക്ഷണവാദത്തെ കാണുന്നത്. അതെത്രമേൽ ദുർബലവും അപഹാസ്യവുമാണ് എന്നാണ്
ചരിത്രബോദ്ധ്യങ്ങളോടെ നാമവരോട് തിരിച്ചു പറയേണ്ടത്.

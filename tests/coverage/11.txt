വാർത്തകളിലെ ഭീകരദൃശ്യങ്ങൾ കണ്ട് പേടിച്ച്, അതിൽ പെട്ടുപോകുന്ന മനുഷ്യരെ ഓർത്ത്
ആധിയും സങ്കടവും കയറി 'അവരെ ആരെങ്കിലും രക്ഷിയ്ക്കൂ' എന്ന് വിലപിച്ചുപോകുന്ന ഒരു
സാധാരണ മനുഷ്യനാണോ നിങ്ങൾ? നല്ല കാര്യം. എന്നാൽ അതൊക്കെ കണ്ട് മേലുംകീഴും നോക്കാതെ
ദുരന്തഭൂമിയിലേക്ക് ചാടിയിറങ്ങുന്ന മറ്റൊരുകൂട്ടം മനുഷ്യർ കടന്നുപോകുന്ന
മാനസികാവസ്ഥ നിങ്ങൾക്ക് ഊഹിക്കാൻ കഴിയണമെന്നില്ല.

ടീവി ചാനലുകൾ അവർക്കെത്തിപ്പെടാൻ പറ്റുന്ന സ്ഥലങ്ങളിലെ ദുരന്തങ്ങൾ ക്ലോസപ്പിലും
വൈഡ് ആംഗിളിലും ഒക്കെ മാറിമാറി കാണിക്കുമ്പോൾ നിങ്ങൾക്ക് കിട്ടുന്ന ദുരന്തത്തിന്റെ
ഒരു ചിത്രമുണ്ട്. അതേ ചിത്രമാണോ എല്ലാവരുടേയും മനസ്സിൽ എന്ന് നിങ്ങൾ
ആലോചിച്ചിട്ടുണ്ടോ? ഒരു വീടിന്റെ ടെറസിൽ പെട്ടുപോയ ഒരാൾ ആ ദുരന്തത്തെ കാണുന്നത്
ചുറ്റും ആർത്തലച്ച് കുത്തിയൊഴുകുന്ന ചെളിവെള്ളവും മുകളിൽ നിന്ന് കോരിച്ചൊരിയുന്ന
പേമാരിയും ഒക്കെയായിട്ടാണ്. കറന്റോ ആഹാരമോ പോലും ഇല്ലാത്ത ആ അവസ്ഥയിൽ, നാട്ടിൽ
വേറെവിടെയൊക്കെ ആരൊക്കെ ഏതൊക്കെ അവസ്ഥകളിലാണ് എന്ന് നിങ്ങൾക്കറിയാവുന്നത് പോലെ
അവർക്കുമറിയാമെന്ന് നിങ്ങൾ കരുതുന്നുണ്ടോ?

ഹെലികോപ്റ്റർ പറക്കുന്ന ഉയരത്തിലിരുന്ന് വെള്ളപ്പൊക്ക ബാധിത പ്രദേശത്തെ നോക്കിയാൽ
കാണുന്ന കാഴ്ച നിങ്ങൾക്ക് ഊഹിക്കാൻ കഴിയുന്നുണ്ടോ? അവിടെ തപാൽ അഡ്രസ്സോ
അമ്പലത്തിന്റെയോ കവലയുടേയോ ലാൻഡ്മാർക്കോ ഒന്നുമല്ല കാണുക, കുറേ പരന്ന ചെളിവെള്ളമാണ്
ഏതാണ്ടൊക്കെയും. സ്കൂൾ വണ്ടി കുട്ടികളെ കയറ്റിപ്പോകുന്നത് പോലെ 'ഓടിനടന്ന്
രക്ഷിക്കാൻ പാകത്തിനാണ്' ദുരന്തഭൂമിയിൽ ആളുകൾ പെട്ടുകിടക്കുന്നത് എന്ന് നിങ്ങൾ
കരുതുന്നുണ്ടോ?

വെള്ളവും ബോട്ടും ഒരുമിച്ച് കണ്ടാൽ ഈ ബോട്ടും കൊണ്ട് സുഖമായി അതുവഴി പോകാം എന്ന്
ചിന്തിക്കുന്ന ആളാണോ നിങ്ങൾ? എന്നാൽ വെള്ളപ്പൊക്കത്തിൽ പരന്ന് കിടക്കുന്ന
ജലോപരിതലത്തിന് അടിയിൽ പാറയാണോ കുറ്റിയാണോ വീടാണോ കടയാണോ എന്നറിയാതെ ബോട്ടും
കൊണ്ടും കയറിയാൽ ദുരന്തനിവാരണമല്ല, അധികദുരന്തമാണ് നടക്കാൻ പോകുന്നത് എന്നറിയാമോ?

ഒരു സാധാരണ ദിവസം ഒരു നാട്ടിൻപുറത്ത് ചെന്ന് ഒരു വീട് കണ്ടുപിടിക്കാൻ, അടയാളം
നോക്കിയും വഴിയിൽ കാണുന്നവരോട് ചോദിച്ചും ചുറ്റിപ്പോയ അനുഭവം ഇല്ലാത്തവരുണ്ടോ
നിങ്ങളുടെ ഇടയിൽ? വാട്സാപ്പിലോ ഫെയ്സ്ബുക്കിലോ ഡിസ്ട്രസ് കോളിലോ പങ്ക്
വെക്കപ്പെടുന്ന ഒരു അവ്യക്തമായ അഡ്രസ് വെച്ച് പ്രളയജലത്തിനടിയിൽ കിടക്കുന്ന ഒരു
നാട്ടിൽ ചെന്ന്, ഓരോ സെക്കൻഡും മനുഷ്യജീവനുകളുടെ വിലയുള്ള അവസരത്തിൽ, ആ
നാട്ടുകാരല്ലാത്ത കുറേ മനുഷ്യർ വീടും വീട്ടുകാരേയും കണ്ടെത്തുന്ന ജോലി
എങ്ങനെയുണ്ടാകുമെന്നാണ് നിങ്ങൾ കരുതുന്നത്?

ബന്ധുവിനോ സുഹൃത്തിനോ അപകടം പറ്റിയെന്ന വാർത്ത കേട്ട്, അപകടസ്ഥലമോ ആശുപത്രിയോ
തേടിപ്പിടിച്ച് ഓടിയെത്തുന്ന അവസ്ഥ നിങ്ങൾക്കറിയാമായിരിക്കും. പക്ഷേ നിങ്ങളൊരു
ഉത്തരവാദിത്വപ്പെട്ട സ്ഥാനത്തിരിക്കുമ്പോൾ ആയിരക്കണക്കിന് മനുഷ്യർ ഒരേസമയം
മാരകദുരന്തത്തിൽ പെടുകയും, നിങ്ങളും കൂടി ആ ദുരന്തത്തിന്റെ ഇരയാകാനുള്ള സാഹചര്യം
ഉണ്ടായിരിക്കുകയും ചെയ്യുന്ന അവസ്ഥ നിങ്ങൾക്കനുഭവമുണ്ടോ?

ഭൗതികസാന്നിദ്ധ്യം നൽകാൻ കഴിയാത്ത കുറേ മനുഷ്യർ, പല നാടുകളിൽ നിന്ന് പല
സ്രോതസ്സുകളിൽ നിന്ന് വാർത്തയറിഞ്ഞ്, ഓൺലൈൻ ലോകത്ത് പരന്നും ചിതറിയും പങ്ക്
വെക്കപ്പെടുന്ന വിവരങ്ങൾ വെച്ച് ഫോൺവിളിച്ചും നെറ്റുവർക്ക് ചെയ്തും കാര്യങ്ങൾ
ഏകോപിപ്പിക്കാൻ ഊണും ഉറക്കവും കളഞ്ഞ് ചാടിപ്പുറപ്പെടുമ്പോൾ അവർ എത്ര
'സിസ്റ്റമാറ്റിക്' ആയിരിക്കും എന്നാണ് നിങ്ങൾ പ്രതീക്ഷിക്കുന്നത്?

ഒരു സംസ്ഥാനം മൊത്തം ദുരന്തത്തിന് ഇരയായിരിക്കുമ്പോൾ, ഇരകളും രക്ഷകരും ഒരേ ജനത
തന്നെ ആയിരിക്കുമ്പോൾ, തീരെ പരിചയമില്ലാത്ത സാഹചര്യങ്ങൾ ഒന്നിന് പിറകേ ഒന്നായി
വരുമ്പോൾ, ആർക്ക് എന്തൊക്കെ ചെയ്യാമെന്ന് പോലും നിശ്ചയമില്ലാത്ത വൈകാരിക
സന്ദർഭങ്ങളാകുമ്പോൾ കാര്യങ്ങൾ ഇങ്ങനെയൊക്കെയോ നടക്കൂ ഭായ്. അതാരുടേയും കുറ്റമല്ല.
ദുരന്തം ഏൽപ്പിച്ച മാനസിക-ശാരീരിക വെല്ലുവിളികളും, അതിനിടെ ചില
'ദുരന്ത'ങ്ങൾക്കിട്ട് രണ്ട് പൊട്ടിക്കാൻ പോലും സാവകാശം കിട്ടാത്തതിന്റെ വേവലാതിയും
കാരണം പരക്കം പായുന്ന ആയിരക്കണക്കിന് മനുഷ്യരുണ്ട് ഇന്നാട്ടിൽ. സെയ്ഫ്
സോണിലിരുന്ന്, നിങ്ങളുടെ മനസിലൂടെ കടന്നുപോകുന്ന ബൗദ്ധികമായ ആലോചനകൾ അവരിലേയ്ക്ക്
തിരുകാൻ ശ്രമിച്ച്, അവർ അതനുസരിച്ച് പ്രവർത്തിക്കാത്തതിന്റെ വേവലാതി ദയവായി ഇവിടെ
പങ്ക് വെക്കരുത്.

എല്ലാവരും കൂടി വെള്ളത്തിലേക്കിറങ്ങണം എന്നാണ് ഇപ്പറഞ്ഞുവന്നത് എന്നും
വായിച്ചെടുക്കരുത്. ബൗദ്ധികമായ ഏകോപനം ആവശ്യമുള്ള ജോലിയാണിത്. അതിന് കുറച്ചുപേർ
സമചിത്തതയോടെ മാറിനിന്ന് ആലോചിക്കുകയും, കുറച്ചുപേർ കരയിൽ നിന്ന് ഏകോപിപ്പിക്കുകയും
ഒക്കെ ചെയ്യേണ്ടതുണ്ട്. അങ്ങനെ ചെയ്യുന്നവർ എത്രയോ പേരുണ്ട്. പക്ഷേ അപ്പറഞ്ഞ
കാര്യവും, ഗാലറിയിലിരുന്ന് "സച്ചിൻ ദിങ്ങനെ അടിയ്ക്കണമായിരുന്നു, കോഹ്ലി ദങ്ങനെ
ചാടണമായിരുന്നു" എന്നൊക്കെ കൊണവതിയാരം അടിക്കുന്നതും തമ്മിൽ വലിയ വ്യത്യാസമുണ്ട്.

- വൈശാഖൻ തമ്പിയുടെ ഫേസ്ബുക്ക് പോസ്റ്റ്

അണക്കെട്ടുകൾ തുറക്കുന്ന സ്ഥലത്തേക്ക് ജനങ്ങൾ പോകരുത്; രക്ഷാ പ്രവർത്തനത്തിന്
പട്ടാളമടക്കമുള്ള സേനകളുടെ സേവനം ആവശ്യപ്പെട്ടിട്ടുണ്ട്: മുഖ്യമന്ത്രി

തിരുവനന്തപുരം > അണക്കെട്ടുകൾ തുറക്കുന്ന സ്ഥലത്തേക്ക് ജനങ്ങൾ പോകരുതെന്നും
സുരക്ഷാ നടപടികളുമായി എല്ലാവരും സഹകരിക്കണമെന്നും  മുഖ്യമന്ത്രി
വാർത്താസമ്മേളനത്തിൽ ജനങ്ങളോടഭ്യർഥിച്ചു. തിരുവനന്തപുരത്ത് നടന്ന
അവലോകനയോഗത്തിനു ശേഷം മാധ്യമങ്ങളെ കാണുകയായിരുന്നു അദ്ദേഹം. ദുരന്തനിവാരണത്തിന്
ആർമി, എയർഫോഴ്‌സ്, നേവി, കോസ്റ്റ് ഗാർഡ്, മിലിറ്ററി, എൻഡിആർഎഫ്
എന്നിവയുടേ സേവനം ആവശ്യപ്പെട്ടിട്ടുണ്ടെന്നും പിണറായി വിശദീകരിച്ചു. മലപ്പുറം,
കോഴിക്കോട്, വയനാട്, ഇടുക്കി എന്നീ ജില്ലകളിലേക്ക് പട്ടാളം നീങ്ങിക്കഴിഞ്ഞു.

വയനാട്ടിൽ ഒറ്റപ്പെട്ടുപോയവരെ രക്ഷിക്കുന്നതിന് നാവികസേനയുടെ വിമാനം
ലഭ്യമാക്കണമെന്ന് ആവശ്യപ്പെട്ടിട്ടുണ്ട്. ദേശീയ ദുരന്ത പ്രതികരണ സേന(എൻഡിആർഎഫ്)
യുടെ മൂന്ന് സംഘങ്ങൾ ഇപ്പോൾ തന്നെ ആലപ്പുഴ എറണാകുളം കോഴിക്കോട്
എന്നിവിടങ്ങളിൽ രംഗത്തുണ്ട്. രണ്ട് സംഘങ്ങൾ കൂടി വരുന്നു. ഇതിനുപുറമെ ആറ്
എൻഡിആർഎഫ് സംഘങ്ങളെ സർക്കാർ ആവശ്യപ്പെട്ടിട്ടുണ്ട്.  ആർമിക്ക്
രക്ഷാപ്രവർത്തനത്തിന് ആവശ്യമായ യന്ത്രങ്ങളും ഉപകരണങ്ങളും അടിയന്തരമായി
ബംഗളൂരുവിൽ നിന്നും വിമാനത്തിൽ കോഴിക്കോട്ടും കൊച്ചിയിലും എത്തിക്കാൻ
ആവശ്യപ്പെട്ടിട്ടുണ്ടെന്നും അദ്ദേഹം കൂട്ടിച്ചേർത്തു.

അടിയന്തര പരിതഃസ്ഥിതി കണക്കിലെടുത്ത് സെക്രട്ടേറിയറ്റിൽ അഡീഷണൽ ചീഫ്
സെക്രട്ടറിയുടെ നേതൃത്വത്തിൽ 24 മണിക്കൂറും പ്രവർത്തിക്കുന്ന നിരീക്ഷണ സെൽ
ആരംഭിക്കുന്നുണ്ട്. എല്ലാ ജില്ലകളിലും കളക്ടർമാരുടെ നേതൃത്വത്തിൽ സെല്ലുകൾ
പ്രവർത്തിക്കും. 22 ഡാമുകൾ തുറക്കേണ്ടി വന്നിട്ടുണ്ട്. ഇതിനു മുമ്പ്
ഇത്തരത്തിൽ ഉണ്ടായിട്ടില്ല എന്നാണ് തോന്നുന്നത്. ഗുരുതരമായ
സാഹചര്യമാണിപ്പോഴുള്ളത്. കക്കി ഡാം തുറന്നാൽ കുട്ടനാട്ടിൽ വെള്ളം പൊങ്ങാൻ
സാധ്യയുണ്ട്. അതിനാൽ ആഗസ്റ്റ് പതിനൊന്നിന്റെ നെഹ്‌റു ട്രോഫി വള്ളംകളി
മാറ്റിവയ്ക്കും. പുതിയ തീയതി ജില്ലാ കളക്ടർ ആലോചിച്ച് പിന്നീട് അറിയിക്കും.

രക്ഷാപ്രവർത്തനത്തിന് നിയോഗിക്കപ്പെട്ടവർ മാത്രമെ ഡാം തുറക്കുന്ന
സ്ഥലത്തേക്ക് പോകാവു. അല്ലാത്തപക്ഷം രക്ഷാ പ്രവർത്തനത്തേയും അത് ബാധിക്കും.ദുരന്ത
സ്ഥലങ്ങളിലെ ദൃശ്യങ്ങൾ പകർത്താനായി ജനങ്ങൾ പോകുന്നതും ഒഴിവാക്കേണ്ടതാണ്;
മുഖ്യമന്ത്രി  പറഞ്ഞു. പ്രദേശത്തുള്ള വിനോദ സഞ്ചാരികൾ ജാഗ്രത പാലിക്കണം.
കർക്കിടക വാവുബലിയുമായി ബന്ധപ്പെട്ടുള്ള ചടങ്ങുകളിൽ പങ്കെടുക്കുന്നവർ
കൂടുതൽ ജാഗ്രത പാലിക്കണം. സുരക്ഷ നിർദ്ദേശങ്ങൾ എല്ലാവരും പാലിക്കണം.
ദുരന്തനിവാരണ ദുരിതാശ്വാസ പ്രവർത്തനത്തിൽ വിവിധ വകുപ്പുകളുടെ ഏകോപനം
ഉറപ്പാക്കും.

ദുരിതാശ്വാസത്തിന് പൊലീസ്- ഫയർഫോഴ്‌സ് എന്നിങ്ങനെ എല്ലാ വിഭാഗവും സജീവമാണ്.
എംഎൽഎ മാരും മറ്റ്  ജനപ്രതിനിധികളും സന്നദ്ധപ്രവർത്തനങ്ങളിൽ സജീവമായി
രംഗത്തുണ്ടാകണം.ആലപ്പുഴയിൽ എത്തിയ കേന്ദ്ര സംഘവുമായി ചർച്ച നടത്തിയിരുന്നു.
പ്രശ്‌നങ്ങളെല്ലാം പരിഗണിച്ച് റിപ്പോർട്ട് നൽകുമെന്ന് സംഘം
അറിയിച്ചിട്ടുണ്ടെന്നും മുഖ്യമന്ത്രി വിശദീകരിച്ചു. ദുരിതാശ്വാസ നിധിയിലേക്ക്
എല്ലാവരും കഴിയാവുന്ന വിധത്തിൽ സംഭാവന ചെയ്യണമെന്നും അദ്ദേഹം
ജനങ്ങളോടഭ്യർഥിച്ചു.

ദുരന്തവുമായി ബന്ധപ്പെട്ട് കേന്ദ്രമാനദണ്ഡപ്രകാരമുള്ള സാമ്പത്തിക സഹായമാണ്
ആവശ്യപ്പെടാനാകുക.

എന്നാൽ, കൂടുതൽ സഹായം ആവശ്യപ്പെട്ട് നിവേദനം നൽകുമെന്നും പിണറായി വാർത്താ
സമ്മേളനത്തിൽ വിശദീകരിച്ചു

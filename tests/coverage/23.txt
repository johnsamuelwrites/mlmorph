തിരുവനന്തപുരം മേളയുടെ തിരുവെഴുത്തുകൾ
അൻവർ അബ്ദുള്ള

തിരുവനന്തപുരം അന്താരാഷ്ട്ര ചലച്ചിത്രമേളയ്ക്കു കൊടിയിറങ്ങിയിട്ട് വാരം
രണ്ടിലധികമാകുന്നു. മലയാളിയുടെ കാഴ്ചയുടെ മേളവും അർത്ഥവുമായി മാറിയ, ജനകീയങ്ങളിൽ
ജനകീയം കൂടിയായ തിരുവനന്തപുരം മേള മലയാളിയെ ലോകചലച്ചിത്രച്ചതുരങ്ങളിലേക്ക്,
ബഹുഭാഷാനിർഭരമായ ദൃശ്യസൗഭാഗ്യങ്ങളിലേക്കു കൂട്ടിക്കൊണ്ടുപോകാൻ തുടങ്ങിയിട്ടു
പതിനെട്ടു വർഷമായി.

ഇരുന്നൂറിൽപ്പരം സിനിമകളാണ് തിരുവനന്തപുരം മേളയിൽ വിവിധതിരശ്ശീലകളിലായി
തെളിഞ്ഞത്. തിരുവനന്തപുരം മേളയുടെ ഐശ്വര്യവും ഭരദേവനുമായി കഴിഞ്ഞ ഏതാനും ആണ്ടുകളായി
വിലസുസ കിം കിഡുക്ക് നേരിട്ട് പ്രത്യക്ഷപ്പെട്ടു എന്നതാണ് മേളയുടെ ഇത്തവണത്തെ
പ്രധാനസംഭവം. കിഡുക്കിന്റെ മൊബിയൂസ് എന്ന പുതിയ പടവും ഇടം പിടിച്ചിരുന്നൂ മേളയിൽ.
മൊബിയൂസിലെ മാരകരംഗങ്ങളും അതുമിതും മുറിച്ച് അങ്ങോട്ടുമിങ്ങോട്ടും എറിയലും കണ്ട്
വിരണ്ടവരിൽ ചിലർ മോഹാലസ്യം പ്രാപിച്ചുവെന്നാണ് വാർത്ത. മുൻപ്
പാതാളക്കരണ്ടികൊണ്ട് പാടില്ലാത്തതൊക്കെ കാട്ടുന്ന പടങ്ങൾ കണ്ടു പരമപദം പൂകിയതിനാൽ
ഇനിയൊരിക്കലും കിഡുക്കിന്റെ പടങ്ങൾക്കു തലവെയ്ക്കില്ലെന്നു
തീരുമാനമെടുത്തിരുന്നത് രക്ഷയായി.

സൈക്കോളജിക്കൽ ത്രില്ലർ സ്വഭാവത്തിലൂന്നിയ മൊബിയൂസ് അതേസമയം തന്നെ
ഭ്രമാത്മകതയിലേക്കും വിചിത്രമായ മന്ദഹാസത്തിലേക്കും വഴുതുന്നു. രതിയെ
പീഡാനുഭവമാക്കി മാറ്റി, ദേഹദാഹത്തിന്റെ കുരിശിൽ സ്വയമേറുന്നവരുടെ കഥയോ
അനുഭവപ്രകാശനമോ ആക്കിയാണ് തന്റെ മുൻചിത്രങ്ങളിൽ പലതുമെന്നപോലെ ഈ
പുതുചിത്രത്തെയും കിംകിഡുക്ക് ഉണ്ടാക്കിയിരിക്കുന്നത്. കിം കിഡുക്ക് എന്ന്
സംസ്കൃതത്തിൽ പറഞ്ഞാൽ ഇത്ര കിടുക്കൽ എന്തിന് എന്നാകും. കിം ബഹുനാ...

ഇറ്റാലിയൻ നവമാസ്റ്റർ പൗലോ സൊറന്റിനോയുടെ പുതിയ ചിത്രം ഗ്രേറ്റ് ബ്യൂട്ടി,
യോഅന്ന ലൗംബാർഡി സംവിധാനം ചെയ്ത പെറുവിൽനിന്നുള്ള സ്പാനിഷ് ചലച്ചിത്രം ഇൻ
ഹൗസ്, അബ്ദല്ലത്തീഫ് കച്ചേച്ചെയുടെ ഫ്രഞ്ച് സംസാരിക്കുന്ന സിനിമ ബ്ലൂ ഈസ് ദ
വാമസ്റ്റ് കളർ, വീണാ ബക്ഷിയുടെ സംവിധാനത്തിൽ വന്ന നസീറുദ്ദീൻ ഷായുടെ ചിത്രം ദ
കോഫിൻ മേക്കർ, മൈനസ് സെവൻ ഡിഗ്രി ബെർലിൻ എന്നിങ്ങനെ നിരവധി സിനിമകൾ
സവിശേഷതകളാൽ ശ്രദ്ധേയമായി.

പ്രത്യക്ഷത്തിൽ മടുപ്പൻ എന്നു തോന്നിക്കുന്ന സാങ്കേതികഭാഷയും ലാവണ്യശീലവുമാണ്
ഇൻ ഹൗസ് പ്രത്യക്ഷീഭവിപ്പിക്കുന്നത്. കടുത്ത ഏകതാനത ഉള്ളിലും പുറത്തും വഹിക്കുന്ന
ഇൻ ഹൗസ് പക്ഷേ, ചലച്ചിത്രഭാഷയെ അതിന്റെ പ്രമേയത്തിന്റെ അന്തരംഗം തന്നെയായി
സ്വീകരിച്ചിരിക്കുന്നു. ദസ്തയെവിസ്‌കിയുടെയും മറ്റും ഭാവനാഭവനമെന്നു കരുതാവുന്ന
മൃതവസതിയുടെ ഛായ വഹിച്ചുനിൽക്കുന്നുണ്ട് ഇൻ ഹൗസിലെ ഗേഹം. ശരിക്കും ഒരു മരിച്ച
വീടുതന്നെ.

ആ മൃതശൂന്യതയുടെ എല്ലാ ശോകശായിത്വവും പേറിയാണ് ഇൻ ഹൗസ് എന്ന സിനിമ അതിന്റെ
പ്രമേയഗതിയിലും ഭാഷയിലും ശൈലിയിലും പെരുമാറുന്നത്. അനങ്ങാതെ കാര്യങ്ങളെ, ഒരേ
നോട്ടത്തിൽ പകർത്തുന്ന നിസ്സംഗവും ഉദാസീനവുമായ ക്യാമറയാണ് ഇൻ ഹൗസിൽ ഉടനീളം
കാണുന്നത്. വീട് എന്ന അകത്തെ ഒരു രംഗവേദിയെന്ന പോലെ നിശ്ചയിക്കുകയും പകുക്കുകയും
ചെയ്തുകൊണ്ടാണ് അവതരിപ്പിക്കപ്പെടേണ്ട കാര്യങ്ങളെ സിനിമ കാഴ്ചപ്പെടുത്തുന്നത്.
അതിന്റെ അർത്ഥങ്ങളെ കാഴ്ചയുടെ ചതുരങ്ങളുടെ സ്വഭാവം കൊണ്ടുതന്നെ
നിർമിക്കുന്നുണ്ട് സിനിമയിലെ പരിസരങ്ങൾ .

നാലു തലമുറയിൽപ്പെട്ട സ്ത്രീകളുടെ കഥയാണ് ഈ സിനിമ എന്നു സാമാന്യത്തിൽ പറയാം.
ഒപ്പംതന്നെ, ഇടക്കാലങ്ങളിലെ സ്‌ത്രൈണജന്മങ്ങളെക്കൂടി സിനിമ ഉൾക്കൊള്ളുന്നുമുണ്ട്.
കൈക്കുഞ്ഞായ പെൺകുരുന്നുമുതൽ മുതുമുത്തശ്ശിയായ പിലാർ വരെയുള്ളവരുടെ ജീവിതം ആ
വീട്ടിൽ എങ്ങനെ ആ ദിവസങ്ങളിൽ അരങ്ങേറുന്നു എന്നതാണ് സിനിമ നോക്കിക്കാണുന്നത്.
അതൊടൊപ്പം ടൂണ എന്ന പെൺപട്ടിയും വീട്ടിൽ അംഗമാകുന്നു. ക്യാമറയുടെ നിലയും
നിലപാടുമാണ് പ്രധാനം. ക്യാമറയുടെ കാഴ്ചാചതുരത്തിലേക്കു കടന്നുവരുന്ന കഥാപാത്രങ്ങൾ
മാത്രമാണ് സിനിമയിലെ കാഴ്ചവസ്തുക്കൾ. അവരുടെ ശരീരത്തിന്റെ വക്കുകളും കോണുകളും
കാഴ്ചയിൽനിന്ന് ചിലപ്പോൾ നഷ്ടപ്പെടുകപോലും ചെയ്യുന്നു. വലത്തുവശത്ത്
കാഴ്ചയ്ക്ക് ഇടം ബാക്കികിടക്കുമ്പോഴും, ഇടത്തുവശത്ത് ചിലനേരം കഥാപാത്രശരീരങ്ങളെ
ക്യാമറയുടെ കാഴ്ചയ്ക്കപ്പുറം പാതി മറയ്ക്കുന്നുണ്ടെന്നു കാണാം.

ആ സ്ത്രീകളുടെ ജീവിതം ലോകമാസകലമുള്ള തലമുറതലമുറകളായുള്ള സ്ത്രീകളുടെ ജീവിതം
തന്നെയായിട്ടാണ് സിനിമ ചിത്രണപ്പെടുത്തുന്നത്. പുതുതായി അമ്മയായ മൂന്നാം തലമുറയിൽ
സ്ത്രീയുടെ ഭർത്താവായെത്തുന്നയാൾ മാത്രമാണ് ആ വലിയ വീട്ടിലെയും ഈ മുഴുവൻ
സിനിമയിലെയും പുരുഷസാന്നിദ്ധ്യം. അയാളുടെ രീതികൾ ലോകപുരുഷൻ സ്ത്രീയോടു
സ്വീകരിക്കുന്ന സമീപനത്തിന് ഉദാഹരണമായി സിനിമ സ്വീകരിച്ചിരിക്കുന്നു. മാതൃത്വം
എന്നത് എങ്ങനെ സ്ത്രീകൾക്ക് അനാരോഗ്യകരമായും തടവുശിക്ഷാതുല്യവും ആയി
പരിണമിച്ചിരിക്കുന്നു എന്നതും സിനിമയുടെ ആലോചനാഭാഗമാണ്.

നസീറുദ്ദീൻ ഷാ പ്രധാനവേഷത്തിലെത്തുന്ന ദ കോഫിൻ മേക്കർ വീണാ ബക്ഷി സംവിധാനം
ചെയ്തിരിക്കുന്നു. ഒരു കുടുംബാന്തരീക്ഷത്തിന്റെ കഥയായി ഇതൾ വിരിയുന്ന കോഫിൻ
മേക്കർ ഒരേസമയം ജീവിതത്തിന്റെയും മരണത്തിന്റെയും
സങ്കീർണസങ്കീർത്തനമായിത്തീരുന്നുണ്ട്. മരണവുമായി ചതുരംഗം കളിക്കുന്ന ജീവിതം
എന്ന ചിരപുരാതനമായ ഭ്രാന്തനാടകം ഇവിടെയും ആവർത്തിക്കുന്നു.

ഇതേ ചതുരംഗംകളി ലോകസിനിമയുടെതന്നെ ചരിത്രത്തിന്റെ ഭാഗമാണ്. മനുഷ്യന്റെ
ഭാഗമെന്നതുപോലെ. ബർഗ്മാന്റെ സെവൻത് സീലിലാണ് ആ ചരിത്രപ്രസിദ്ധവും
ചലച്ചിത്രപ്രസിദ്ധവുമായ ചതുരംഗംകളി. ഇതിന് വ്യത്യസ്തപരിസരത്ത് ഒരു ഇന്ത്യൻ
കാഴ്ചപ്പകർപ്പുണ്ട്. മഹാനായ ചലച്ചിത്രകാരൻ സത്യജിത് റായ് സംവിധാനം ചെയ്ത
ശത്രഞ്ജ് കേ ഖിലാഡിയിൽ

മാനസികസംഘർഷങ്ങളുടെ കടുത്ത ഇടങ്ങളുടെ കാളിമകളെ പ്രകാശവിന്യാസം കൊണ്ടും
നസീറുദ്ദീൻ ഷായുടെ അഭിനയദീപ്തികൊണ്ടും പ്രസരിതമാക്കിയ കോഫിൻ മേക്കർ ഇന്ത്യൻ
സമകാലികചലച്ചിത്രപ്രവർത്തനത്തിന്റെ സാധുത ഉറപ്പിക്കുന്ന ചിത്രമാണ്

കാല്പനികതയുടെ അന്വേഷണമാണ് ഗ്രേറ്റ് ബ്യൂട്ടിയെന്ന് വേണമെങ്കിൽ പറയാം.
ചോദ്യങ്ങളെന്നപോലെയോ അതിലേറെയോ സങ്കീർണമാണ് അന്വേഷണയാത്രയിലെ ഉത്തരങ്ങളുടെ
അത്താണികളുമൈന്ന് ഗ്രേറ്റ് ബ്യൂട്ടി പറയുന്നു.

ചഞ്ചലമായ ദൃശ്യഖണ്ഡങ്ങളുടെ ഘോഷയാത്രയിലാണ് സിനിമയുടെ സൗന്ദര്യം വിരിയുന്നത്.
അർത്ഥഗർഭമോ നിരർത്ഥകമോ അർത്ഥസങ്കീർണമോ ആയ കാഴ്ചകളുടെ മാലയായി സിനിമ
വികാസം കൊള്ളുന്നു. സ്ത്രീനഗ്നതയെയും ഒരു ചലച്ചിത്രസാമഗ്രിയായി സിനിമ
സ്വീകരിച്ചിട്ടുണ്ട്. തന്റെ നഗ്നതയിൽ അരിവാളും ചുറ്റികയും ചിത്രം വരച്ച യുവതി
നിശ്ശബ്ദയായി ഒരു ഭിത്തിയിലേക്ക് സ്വയം എറിഞ്ഞുടയ്ക്കുന്ന അത്യധികം അസ്വസ്ഥതാജനകമായ
കാഴ്ച സിനിമയുടെ ആത്മാവായി മാറിയിരിക്കുന്നു

നിശാസദനങ്ങൾ, വേശ്യാത്തെരുവുകൾ, സംഗീതപ്പുരകൾ, രാത്രിനഗരത്തിലെ തെരുവുകൾ
എന്നിങ്ങനെ എല്ലാ ഇടങ്ങളെയും വൈചിത്ര്യത്തോടെ അവതരിപ്പിച്ചുകൊണ്ട്, സിനിമയും അതിലെ
നായകനായ ജംപും വിരക്തിയുടെ കാലക്രമത്തെ അവതരിപ്പിക്കുന്നു. ജെംപ് ഗംബർഡെല്ല എന്ന
പത്രപ്രവർത്തകനാണ് സിനിമയിലെ നായകൻ. റോമൻ രാത്രികളുടെ പീതരശ്മികളുടെ
പരിവട്ടത്തിൽ നൈരാശ്യത്തിന്റെയും വിഷാദത്തിന്റെയും കാല്പനികമായ
നഷ്ടബോധത്തിന്റെയും ദൃശ്യഭാഷയും ശബ്ദഭാഷയും കാവ്യഭാഷയും ചലച്ചിത്രത്തിൽ
കൂടിക്കലരുന്നു

മൈനസ് സെവൻ ഡിഗ്രി ബെർലിൻ കാലികമായ ഇറാക്കിയൻ സമൂഹത്തിന്റെ ചിത്രം
വ്യക്തമായും ശക്തമായും അവതരിപ്പിക്കുന്നു.

അധിനിവേശത്തിനും യുദ്ധത്തിനും ശേഷം താറുമാറായ ഇറാക്കിന്റെ മണ്ണിൽനിന്ന് ഭീതിയോടെ,
പലായനം ചെയ്യുന്ന പുതിയ അഭയാർത്ഥികളുടെ ദയനീയചിത്രമാണ് ബെർലിനിൽ സീറോ
ഡിഗ്രിക്കും താഴെയുള്ള തണുപ്പിൽ പറയപ്പെടുന്നത്. ഇറാക്കിൽ നിന്ന് അഭയാർത്ഥം
ജർമനിയിലേക്ക് ഒളിച്ചുകടക്കുന്ന രണ്ടു വ്യത്യസ്തകുടുംബങ്ങളുടെ കഥകളായാണ് ഇതു
പറയപ്പെടുന്നത്. യുദ്ധം ആർക്കുവേണ്ടി, ആർക്കെതിരെയുള്ള അതിക്രമമാണ് എന്ന്
ചിത്രം ചോദ്യമുയർത്തുന്നു. എന്നാൽ, ആരെയങ്കിലും പ്രതിസ്ഥാനത്തു നിർത്തി
വിചാരണ ചെയ്ത് കുറ്റംവിധിച്ച്, ശിക്ഷിക്കാനോ സമ്പൂർണനൈരാശ്യത്തിന്റെ കുഴമഞ്ഞിൽ
തലപൂഴ്ത്തി എന്നേക്കും ശുദ്ധശോകമായി ഉറയാനോ അതു തയ്യാറല്ല. അന്തിമനിമിഷങ്ങളിൽ,
അതിജീവനം മനുഷ്യന്റെ കഴിവാണ് എന്ന് സിനിമ ഉദ്‌ഘോഷിക്കുന്നു.

സിനിമയുടെ അവസാനം, അതുവരെ ഭീതിയുടെ നിഴൽപ്പാടിൽ തലകുനിച്ചു മൗനം വരിച്ചു നിന്ന
കുട്ടി വീണ്ടും സംസാരിച്ചുതുടങ്ങുന്നതു കാണിക്കുന്ന സിനിമ നിങ്ങൾക്കു
നശിപ്പിക്കാം, തോല്പിക്കാനാവില്ല എന്ന മഹാതത്ത്വത്തിന് ഒരിക്കൽക്കൂടി
അടിവരയിട്ടുകാട്ടുന്നു.

രണ്ടാം കുടുംബത്തിലെ സ്ത്രീയുടെ മനോരോഗവും ആത്മഹത്യപ്രവണതയും ഒന്നാം കുടുംബത്തിലെ
വീട്ടമ്മയുടെ ഇറാക്കിൽവച്ചുണ്ടായ മരണത്തിന്റെ സൂചനകളും മകളുടെ ഒറ്റപ്പെടലും ചെറിയ
മകന്റെ ഭയന്ന ഉള്ളും എല്ലാം സിനിമയുടെ മാനവപക്ഷത്തിനു ബലമേറ്റുന്നു. അങ്ങേയറ്റം
വേദനാജനകമായ അവസ്ഥയിൽ ഒറ്റപ്പെട്ടുപോയ വലിയൊരു കൂട്ടത്തിന്റെ വിലാപത്തിന്റെ
സംഗീതികതന്നെയായി മാറുകയാണ് ഈ ശീതകാലനഗരചിത്രം.

അബ്ദല്ലത്തേഫ് കച്ചേച്ചയുടെ ബ്ലൂ ഈസ് ദ വാമസ്റ്റ് കളർ പേരു സൂചിപ്പിക്കുന്നതുപോലെ
തന്നെ, ഊഷ്മളമായൊരു ബന്ധത്തിന്റെ നീലരാശിയോടിയ ചിത്രമാണ്. രണ്ടു പെൺകുട്ടികൾ
തമ്മിലുള്ള ബന്ധത്തിന്റെ പശ്ചാത്തലത്തിൽ, സങ്കീർണമായ കാലത്തെയും ദേശത്തെയും
ബോധത്തെയും കുറിച്ച് പറയാൻ സംവിധായകൻ ശ്രമിക്കുന്നു. അഡിലെ, എമ്മ എന്നിവർ
തമ്മിലുള്ള ബന്ധമാണ് ബ്ലൂ ഈസ് ദ വാമസ്റ്റ് കളറിൽ കാണാനാകുന്നത്. അഡില്ലെ
തന്നെത്തന്നെ തിരിച്ചറിയുന്നിടത്താണ് സിനിമയുടെ പ്രമേയം വികാസമാരംഭിക്കുന്നത്.
എമ്മയെ കണ്ടുമുട്ടുന്നതോടെ അവരുടെ രണ്ടാളുടെയും ജീവിതം പുതുധാരയിലേക്കു നീങ്ങുന്നു.

എമ്മയുടെയും അഡിലെയുടെയും ജീവിതങ്ങളെ കാലികമായി ലൈംഗികപരീക്ഷണശാലകളുടെ
പശ്ചാത്തലത്തിൽ പ്രതിഷ്ഠിച്ചകൊണ്ട് കച്ചേച്ചെ ഈ ലോകത്തെക്കുറിച്ച്
ഉത്ക്കണ്ഠാപൂർവം, എന്നാൽ അനുതാപത്തോടെ ചിന്തിക്കാൻ യത്‌നിക്കുന്നു. അത്യന്തം
അടുത്തുനിന്നുള്ള വീക്ഷണമായിട്ടാണ് സിനിമ ഇരുവരുടെയും ജീവിതങ്ങളെയും അടുപ്പത്തെയും
ചിത്രീകരിക്കുന്നത്. ക്ലോസ് ഷോട്ടുകൾ, മീഡിയം ക്ലോസ് ഷോട്ടുകൾ എന്നിവയുടെ
വിന്യാസവും ഒപ്പംതന്നെ, കട്ടുകളിൽ ദീക്ഷിക്കുന്ന കാർക്കശ്യവും സിനിമയുടെ
സ്വഭാവത്തെ മൂർച്ചയുള്ളതാക്കുന്നു. അതുതന്നെ, ഇരുവരും തമ്മിലുള്ള ബന്ധത്തിന്റെ
ഊഷ്മളതയെ ഒരേസമയം അസ്വസ്ഥതാജനകവും അതേസമയം ഉദ്വേഗഭരിതവും ആക്കി കാഴ്ചക്കാരിൽ
ആഴത്തിൽ പതിപ്പിക്കുന്നു

നീല ഊഷ്മളത മാത്രമല്ല, വിഷാദവും സ്വത്വവിഷാദവും ഏകാന്തതയും പ്രകാശിപ്പിക്കുന്ന
നിറംകൂടിയാണെന്ന് സിനിമ പറഞ്ഞുവയ്ക്കുന്നു. നീലനിറമുള്ള മുടിയുള്ള
കൂട്ടുകാരിയുമായുള്ള കൂട്ടിലൂടെ സിനിമ നീലയുടെ അർത്ഥഭാസുരതകളെ
ചാലിച്ചുചേർക്കുന്നു. മനോഹരമായ ദൃശ്യഖണ്ഡങ്ങളിലൂടെ സിനിമ കാഴ്ചയുടെ
ഉൽസവനാളുകൾ പ്രൗഢി ചേർക്കുകയും ചെയ്യുന്നു

പൊതുവേ, ലോകസിനിമകളിൽ സ്ത്രീ എന്ന സ്വത്വത്തെ പലപാട് ആവിഷ്‌കരിക്കുന്നതിന്റെ
വിവിധതെളിവുകളാണ് ഗ്രേറ്റ് ബ്യൂട്ടിയും ഇൻ ഹൗസും ബ്ലൂ ഈസ് ദ വാമസ്റ്റ് കളറും
എല്ലാം. ഇതിനു പുറമേ, പർവേസടക്കം മികച്ചവയെന്നു പേരെടുത്ത സിനിമകളും. റോക്കറ്റ്,
ഹണ്ട്, തുടങ്ങിയ സിനിമകളും ഈ മേളയുടെ ആരവങ്ങളായി.

കേരളത്തിലുടനീളവും ഒരു ചലച്ചിത്രമേള നടക്കുകയാണോ എന്ന തോന്നലുളവാകുന്നുണ്ട്.
മേളയുടെ പ്രത്യേകത ഒരു സിനിമ ഒന്നോ രണ്ടോ ഷോ നടത്തുന്നു, നൂറ്റുക്കണക്കിനു
സിനിമകളുടെ ഷോ നടക്കുന്നു എന്നതാണ്. കേരളത്തിലെ സാധാരണ സിനിമാക്കൊട്ടകകളിലും
സദൃശമായ ഒരു കാര്യമാണു നടക്കുന്നത്. ഈയടുത്ത് എത്ര മലയാളസിനിമകളാണ് റിലീസ് ആയത്.
ഒന്നോ രണ്ടോ ഷോകളോ ദിവസങ്ങളോ പൂർത്തിയാക്കി അടുത്ത സിനിമയ്ക്കായി ഇടം
മാറിക്കൊടുക്കുന്ന അനേകം സിനിമകൾ. ലിലീസ് ഓഫ് മാർച്ച്, റെഡ് റെയിൻ... അങ്ങനെ
എത്രയോ സിനിമകൾ. ഏതായാലും ഈ ഉത്സവം മലയാളസിനിമയുടെ എണ്ണം വളർത്തുമെന്നുറപ്പ്.
ഗുണം മികച്ചതാക്കിയിരുന്നെങ്കിൽ എന്ന് ആലോചിച്ചുപോകുന്നു.


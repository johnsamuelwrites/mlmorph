മലയാളഭാഷാ സാങ്കേതികവിദ്യയ്ക്കു ശക്തവും നവീനവുമായ അടിത്തറ: ചില
മാർഗ്ഗനിർദ്ദേശങ്ങൾ

നാലാം കേരള പഠന കോൺഗ്രസ്സിലെ മലയാളം കമ്പ്യൂട്ടിങ്ങ് -വികസനവും പ്രയോഗവും എന്ന
വിഷയമേഖല സെമിനാറിനോടനുബന്ധിച്ച് സ്വതന്ത്രമലയാളംകമ്പ്യൂട്ടിങ്ങ്
മുന്നോട്ടുവെയ്ക്കുന്ന സാങ്കേതികവിദ്യാ നിർമ്മാണ സമീപന രേഖ

തയാറാക്കിയതു് : സന്തോഷ് തോട്ടിങ്ങൽ

ഭാഷാ സാങ്കേതികവിദ്യയുടെ മുന്നേറ്റം പൊതുവിൽ വിവരസാങ്കേതികവിദ്യയുടെ
മുന്നേറ്റത്തോടൊപ്പമുള്ള ചടുലവും ബഹുമുഖവുമായ ഒന്നാണു്. എതെങ്കിലും ഒരു സർക്കാർ
സ്ഥാപനത്തെ ഇതിനു ചുമതലപ്പെടുത്തിയാൽ തീരുന്ന ഒരു മേഖലയേ അല്ലിതു്. അതിനു പകരം
സമൂഹത്തിൽ നിന്നും നമ്മുടെ ഭാഷയ്ക്കു വേണ്ടിയുള്ള ഗവേഷണങ്ങളെയും പ്രൊജക്ടുകളും
ഉയർത്തിക്കൊണ്ടുവന്നു് അവയ്ക്കു പിന്തുണ കൊടുക്കാനുള്ള ഒരു ചട്ടക്കൂടായിരിക്കണം
വേണ്ടതു്. വളരെ പ്രാരംഭദശയിലാണു് മലയാള ഭാഷാ കമ്പ്യൂട്ടിങ്ങ് എന്നതിനാൽ ഈ
മേഖലയിൽ പുത്തൻ ആശയങ്ങളെയും സാങ്കേതികവിദ്യകളെയും വളർത്തിയെടുക്കാനുള്ള
പരിശ്രമങ്ങളായിരിക്കണം ലക്ഷ്യം. അതിനായി ഭാഷാ സാങ്കേതികവിദ്യയുടെ അടിത്തറ ശക്തവും
പുത്തനുമായി എല്ലാ കാലത്തും നിലനിർത്താനായാൽ, അതിനു മുകളിൽ നവീന
സാങ്കേതികവിദ്യകൾ സിവിൽ സമൂഹത്തിൽ നിന്നും, ഇൻഡസ്ട്രിയിൽ നിന്നും
വളർന്നുകൊള്ളും എന്നൊരു കാഴ്ചപ്പാടാണു് ഞങ്ങൾക്കുള്ളതു്. ഇൻക്ലൂസീവ് ആയ ഒരു
കാഴ്ചപ്പാടിൽ, ഇത്തരം ഒരു അടിത്തറയുടെ മുകളിൽ വളരുന്ന ബഹുമുഖവും
വികേന്ദ്രീകൃതവുമായ സാങ്കേതികവിദ്യാ വികസനത്തെയും ഗവേഷണത്തെയും
പ്രോത്സാഹിപ്പിക്കാനും പിന്തുണയ്ക്കാനുമുള്ള ഒരു ചട്ടക്കൂട് സംസ്ഥാനത്തു്
വളർത്തിയെടുക്കണം.

അടിത്തറ എന്നതു് ഒരു പ്രാവശ്യം ചെയ്താൽ മതി എന്ന തെറ്റിദ്ധാരണ ഉണ്ടാവരുതു്.
അതുകൊണ്ടാണു് പുത്തൻ എന്ന വാക്കുകൂടി ഉപയോഗിച്ചതു്. എഴുത്തിനുള്ള ടൂളുകളോ,
ചിത്രീകരണ സംവിധാനങ്ങളോ ഫോണ്ടു സാങ്കേതികവിദ്യയോ ഓപ്പറേറ്റിങ്ങ് സിസ്റ്റത്തിലെ ഭാഷാ
പിന്തുണയോ ഒന്നും സ്ഥിരമല്ല. അവ കാലാകാലമായി പുതുക്കപ്പെട്ടുകൊണ്ടിരിക്കുന്നതാണു്.

ഭാഷാ സാങ്കേതികവിദ്യാ വികസനത്തിൽ മലയാളഭാഷയെ സംബന്ധിച്ചു് നമ്മൾ ഇതുവരെ കണ്ട
ചില പ്രവണതകൾ താഴെ കൊടുക്കുന്നു.

ഭാഷയെ കമ്പ്യൂട്ടിങ്ങിനനുസൃതമായി ചുരുക്കുകയോ ലളിതമാക്കുകയോ ചെയ്യണമെന്ന
സർക്കാർ, ഭാഷാ ഇൻസ്റ്റിറ്റ്യൂട്ട് സമീപനങ്ങൾ. ലിപി പരിഷ്കരണത്തിലൂടെ
കമ്പ്യൂട്ടിങ്ങ് സാധ്യമാക്കണം എന്ന നയം.
ഭാഷാ കമ്പ്യൂട്ടിങ്ങ് സാധ്യമാക്കും വിധം സാങ്കേതികവിദ്യ വികസിപ്പിച്ചെടുക്കാനുള്ള
വ്യക്തികളും സംഘടനകളും കേന്ദ്രീകരിച്ചുള്ള ജനകീയ ഇടപെടലുകൾ.
മാർക്കറ്റ് താത്പര്യങ്ങളോടു ബന്ധപ്പെട്ട, മൈക്രോസോഫ്റ്റ്, ഗൂഗിൾ, ആപ്പിൾ
തുടങ്ങിയവയുടെ ഭാഷാ കമ്പ്യൂട്ടിങ്ങ് ടൂളുകൾ. പ്രധാനമായും റെൻഡറിങ്ങ്, ഒരു
ഫോണ്ട്, ഒന്നോ രണ്ടോ ഇൻപുട്ട് ടൂളുകൾ എന്നിവ. പലപ്പോഴും ഇവ ഭാഷയുടെ
രീതിശാസ്ത്രങ്ങളോടു നീതിപുലർത്തിയില്ല(റെൻഡറിങ്ങ് പിഴവുകൾ, ന്റ/മ്പ
തുടങ്ങിയവ)
അർദ്ധ സർക്കാർ സ്ഥാപനങ്ങളുടെ ഒരുപാടു പണം ചിലവഴിച്ചുള്ള പ്രൊജക്ടുകൾ
മിക്കതും ജനങ്ങളിലേക്കെത്തിയില്ല. ഉദാഹരണം സിഡാക്കിന്റെ പ്രൊജക്ടുകൾ.
ജനങ്ങൾ ഇന്നുപയോഗിക്കുന്ന, പ്രശസ്തമായ ഫോണ്ടുകൾ എല്ലാം സ്വതന്ത്ര
സോഫ്റ്റ്‌വെയർ ആയി ജനങ്ങളുടെ ഭാഗത്തുനിന്നുള്ള ഇടപെടലുകളുടെ ഫലമായി രൂപം കൊണ്ടവ.
പ്രശസ്തമായ ഇൻപുട്ട് ടൂളുകളുടെ സ്ഥിതിയും അതുതന്നെ.
മലയാളം ചിത്രീകരണം/റെൻഡറിങ്ങ് കുറ്റമറ്റതാക്കാനുള്ള സ്വതന്ത്ര സോഫ്റ്റ്‌വെയർ
പ്രവർത്തകരുടെ വർഷങ്ങൾ നീണ്ട പരിശ്രമം പല പ്ലാറ്റ്ഫോമുകളിൽ മലയാളത്തിന്റെ
ചിത്രീകരണം സാധ്യമാക്കി. ആൻഡ്രോയ്ഡ്, ബ്രൌസറുകൾ, ഗ്നു/ലിനക്സ്, ടെക്ക് എല്ലാം
ഉദാഹരണങ്ങൾ
അക്കാദമിക തലത്തിലുള്ള ഭാഷാ വിദ്യാഭ്യാസം സാങ്കേതികവിദ്യയോടു് പുറംതിരിഞ്ഞുനിന്നു.
സാങ്കേതിക വിദഗ്ദ്ധർ, ഭാഷാ വിദഗ്ദ്ധർ എന്നിവരുടെ ഇക്കാര്യങ്ങളിലുള്ള ഏകോപനം
ചുരുക്കമായിരുന്നു.
സർക്കാർ, അർദ്ധ സർക്കാർ സ്ഥാപനങ്ങളും ഐടി മേഖലയിലെ കമ്പനികളും
പ്രൊഡക്ടുകൾ ലക്ഷ്യമാക്കിയപ്പോൾ, പ്രൊഡക്ടുകൾ സാധ്യമാക്കുന്ന സാങ്കേതിക
അടിത്തറ വികസിപ്പിക്കാൻ സ്വതന്ത്ര സോഫ്റ്റ്‌വെയർ പ്രവർത്തകരേ ശ്രമിച്ചുള്ളൂ.
ഉദാഹരണം: ലോക്കേൽ, കൊളേഷൻ, ചിത്രീകരണം, ഇൻപൂട് ടൂളുകൾ, ഫോണ്ടുകൾ. മെഷീൻ
ട്രാൻസ്‌‌ലേഷൻ ടെക്നോളജിയിൽ വർഷങ്ങളായി ഗവേഷണം നടത്തുന്ന സ്ഥാപനങ്ങൾ
നല്ലൊരു മോർഫോളജി നിഘണ്ടുവില്ലാത്തതോ പാരലൽ കോർപറയില്ലാത്തതോ പ്രശ്നമായി
കണ്ടില്ല. ആറുമാസത്തിനുള്ളിൽ ആറു ഫോണ്ടിറക്കും എന്നു വാർത്തയിറക്കിയ സ്ഥാപനം
മലയാളം നേരാംവിധം കമ്പ്യൂട്ടറുകളിൽ ചിത്രീകരിക്കപ്പെടുന്നുണ്ടോ എന്നതിനെപ്പറ്റി
ചിന്തിച്ചില്ല.
സോഫ്റ്റ്‌വെയർ പ്രാദേശികവത്കരണത്തിലെ വലുതും ചെറുതുമായ പല പരിശ്രമങ്ങളും ആളുകൾ
പ്രാദേശികവത്കരിക്കപ്പെട്ട സോഫ്റ്റ്‌വെയറുകൾ ഉപയോഗിക്കുക എന്ന
ലക്ഷ്യത്തിലേക്കെത്തിയില്ല. ഇതിനു സാമുഹിക സാംസ്കാരിക കാരണങ്ങൾ കൂടിയുണ്ടു്.
ബന്ധപ്പെട്ട ടെക്നോളജി സ്റ്റാൻഡേഡുകളിലെ പാകപ്പിഴകൾ കാലാനുസൃതമായി
പരിഹരിക്കാനോ, ഇടപെടലുകൾ നടത്തുന്നതിനോ പല പോരായ്മകളും ഉണ്ടായിട്ടുണ്ട്.
യുണിക്കോഡ്, ഇൻസ്ക്രിപ്റ്റ്, ഐഡിഎൻ എന്നിവയെല്ലാം ഉദാഹരണം.

ഭാഷാ സാങ്കേതികവിദ്യാ വികസനത്തിന്റെ മേഖലയിൽ ലോകത്തിൽ ഇന്നു കാണുന്നതും
വന്നുകൊണ്ടിരിക്കുന്നതുമായ ചില പ്രവണതകളും കൂടി താഴെക്കൊടുക്കുന്നു.

മാറിയ ഇന്നത്തെ കാലത്തിൽ ഭാഷാ സാങ്കേതികവിദ്യ പൂർണമായും അതത് ഗവൺമെന്റുകൾ
വികസിപ്പിക്കുകയും ജനങ്ങൾക്കുള്ള പ്രൊഡക്ടുകൾ ഗവൺമെന്റുണ്ടാക്കും എന്നോ ആരും
പ്രതീക്ഷിക്കുന്നില്ല.
അതുപോലെത്തന്നെ ഐടി മേഖലയിലെ ലാഭാധിഷ്ഠിത കമ്പനികൾ എല്ലാം ചെയ്തുകൊള്ളും,
ജനങ്ങൾ വെറും ഉപയോക്താക്കളാവും എന്നതും യുക്തിക്കു നിരക്കുന്നതല്ല.
മാനകങ്ങളുടെ രൂപീകരണം എല്ലാ സ്റ്റേക് ഹോൾഡർമാരുടെയും ഒരുമിച്ചുള്ള ചർച്ചകളുടെ
ഫലമാവുകയും പ്രായോഗികമായ ഒരു ഉപമാനകം അതിൽനിന്നും ഉരുത്തിരിഞ്ഞുവരുന്നതുമാണു്
കണ്ടുവരുന്നതു്.
ലിപി, ഭാഷാ ഉപയോഗമാതൃകകൾ, വാക്കുകൾ, എഴുത്തുരീതികൾ ഇവ എല്ലാം കേന്ദ്രീകൃതമായ
ഒരു അധികാരവ്യവസ്ഥയുടെ കാർക്കശ്യത്തിലോ ഉത്തരവുകളിലോ ഒരിക്കലും ഒതുങ്ങുന്നില്ല.

ഭാഷാ സാങ്കേതികവിദ്യയിൽ ഇനിയും മലയാളത്തിനെസംബന്ധിച്ചു വികസിപ്പിക്കേണ്ട ചില
സാങ്കേതികവിദ്യകൾ താഴെ കൊടുക്കുന്നു. ടെക്നോളജിയുടെ ചലനാത്മകത കാരണം ഈ പട്ടിക
ഒരിക്കലും സ്ഥിരമായിരിക്കില്ല എന്നോർക്കുക.

ഹാൻഡ്‌റൈറ്റിങ്ങ് റെക്കഗ്നീഷൻ ഉപയോഗിച്ചുള്ള എഴുത്തു്. ഗൂഗിളിന്റെ ഹാൻഡ്
റൈറ്റിങ്ങ് റെക്കഗ്നീഷൻ ഇല്ലേ എന്ന ചോദ്യം ഉണ്ടാവും. ഇവിടെയാണു് നമ്മൾ ഒരു
കാര്യം ഓർക്കേണ്ടതു്. ഹാൻഡ്‌റൈറ്റിങ്ങ് റെക്കഗ്നീഷൻ എന്നതു് മലയാളത്തെ
സംബന്ധിച്ചു് ഗൂഗിളിന്റെ പ്രൊഡക്ടുകളിൽ മാത്രം ഉപയോഗിക്കേണ്ട ഒരു ടെക്നോളജി അല്ല.
അതു് ഒരു ഇൻഫ്രാസ്ട്രക്ടർ ടെക്നോളജിയാണു്. ഭാഷയിൽ എഴുതുന്നതിനു വ്യാപകമായി
ഉപയോഗിക്കപ്പെടാൻ പോകുന്ന ടെക്നോളജി. അതു് ഗൂഗിളിന്റേതല്ലാത്ത ഒരു
പ്രൊഡക്ടിൽ/ഓപ്പറേറ്റിങ്ങ് സിസ്റ്റത്തിൽ ഉപയോഗിക്കാൻ കഴിയണം. ആ
സാങ്കേതികവിദ്യ എല്ലാവർക്കും പഠിക്കാനും മെച്ചപ്പെടുത്താനും ഇഷ്ടമുള്ള രീതിയിൽ
ഉപയോഗിക്കാനും കഴിയണം. ഭാഷയുടെ സാങ്കേതിക അടിത്തറയുടെ ഭാഗമായ സകലർക്കും ലഭ്യമായ
ഒരു ടെക്നോളജിയായി മാറണം. ഏതെങ്കിലും ഒരു കമ്പനിയുടെ കുത്തകമാത്രമായി നിന്നാൽ
അതു് മൊത്തത്തിൽ ഭാഷയുടെ സാങ്കേതികപുരോഗതിയെ സഹായിക്കുന്നില്ല. ഗൂഗിൾ
ഹാൻഡ്‌റൈറ്റിങ്ങ് ഒരു പ്രൊപ്രൈറ്ററി ടെക്നോളജി ആണെന്നോർക്കുക.
ഒപ്റ്റിക്കൽ കാരക്ടർ റെക്കഗ്നീഷൻ- ഡിജിറ്റൈസേഷനു അത്യന്താപേക്ഷിതമായി വേണ്ട
ഒരു ടെക്നോളജി
സ്പീച്ച് സിന്തസൈസർ, സ്പീച്ച് റെക്കഗ്നൈസർ - ഇസ്പീക്ക്, ധ്വനി എന്നിവ ഈ
മേഖലയിലെ ആദ്യ ചുവടുവെയ്പുകളാണു്.
മോർഫോളജി അനലൈസറുകൾ. ഭാഷയിലെ വാക്കുകളെയും അവയുടെ സന്ധി സമാസം തുടങ്ങിയ
വ്യാകരണസംബന്ധിയായ കാര്യങ്ങൾ പ്രൊസസ്സ് ചെയ്യാൻ വേണ്ട അൽഗോരിതങ്ങളും
ടൂളുകളും. സ്പെൽചെക്കർ, ഗ്രാമർചെക്കർ, മെഷീൻ ട്രാൻസ്‌ലേഷൻ സിസ്റ്റം
തുടങ്ങിയവയ്ക്ക് ഇതു് ആവശ്യമാണു്. നല്ലൊരു മോർഫോളജി അനലൈസറില്ലാതെ മെഷിൻ
ട്രാൻസ്ലേഷൻ സിസ്റ്റം അടുത്ത ആറുമാസത്തിൽ ഉണ്ടാക്കുമെന്ന അനൊൺസ്മെന്റുകൾ
ഓർക്കുക. മലയാളത്തിനു നല്ലൊരു നിഘണ്ടുപോലും ഉണ്ടാകേണ്ടിയിരിക്കുന്നു, മോർഫോളജി
ഡിക്ഷ്ണറിയും. ഈ മേഖലയിൽ മലയാളം വളരെ പിന്നിലാണു്. പാരലൽ കോർപറ ഇല്ലായ്മ
തുടങ്ങിയ പല പ്രശ്നങ്ങൾ കാരണം ഈ മേഖലയിലെ ഗവേഷണം അത്ര മുന്നോട്ടുപോയിട്ടില്ല.
ആവർത്തിച്ചു പറയട്ടെ, ഏതെങ്കിലും ഒരു കമ്പനി ഒരു പ്രൊപ്രൈറ്ററി മെഷീൻ
ട്രാൻസ്‌ലേഷൻ സിസ്റ്റം ഉണ്ടാക്കിയാൽ, ഇനി ഒന്നും ചെയ്യാനില്ല,
അതുപയോഗിച്ചാൽ മതി എന്നു കരുതിയിരിക്കരുതു്.

മേൽപ്പറഞ്ഞവയുടെ പശ്ചാത്തലത്തിൽ മുന്നോട്ടുവെയ്ക്കുന്ന ചില നിർദ്ദേശങ്ങൾ:

ഗവേഷണം: ഭാഷാ സാങ്കേതികവിദ്യയിൽ ഗവേഷണങ്ങളും വികസനപ്രവർത്തനങ്ങളും സമൂഹത്തിന്റെ
ഏതുമേഖലയിൽ നിന്നും വരുന്നതായാലും പ്രോത്സാഹിപ്പിക്കണം. ഇതിനായി സ്വതന്ത്രമായ
സാങ്കേതികവിദ്യ നിർമ്മാണങ്ങൾക്ക് സ്കോളർഷിപ്പുകൾ/ഗ്രാന്റുകൾ
കൊടുക്കാനുള്ള സംവിധാനം ഉണ്ടാവണം. ഗൂഗിൾ സമ്മർ ഓഫ് കോഡ് പോലെയുള്ള പദ്ധതികൾ
സംസ്ഥാനത്തെ കോളേജുകളെ അടിസ്ഥാനമാക്കി നടപ്പിലാക്കണം. ഗവേഷണങ്ങളെ
പ്രോത്സാഹിപ്പിക്കാനും അവരുടെ പ്രയത്നങ്ങളെ കൂട്ടിയോജിപ്പിക്കുന്നതിനും
വർഷത്തിലൊരിക്കൽ ഭാഷാ സാങ്കേതികാവിദ്യാ കോൺഫെറൻസ് സംസ്ഥാനതലത്തിൽ
നടത്തുന്നതു നന്നായിരിക്കും. ഭാഷ ഇൻസ്റ്റിറ്റ്യൂട്ട് പോലെയുള്ള സ്ഥാപനങ്ങൾ ഈ
വിഷയത്തിൽ ഒരു ഓപ്പൺ ആക്സസ് രീതിയിലുള്ള ഓൺലൈൻ പിയർ റിവ്യൂഡ് ജേണൽ
തുടങ്ങുന്നതും നന്നായിരിക്കും.

ഡോക്യുമെന്റേഷൻ: ഭാഷാ സാങ്കേതികവിദ്യയുടെ അടിസ്ഥാന കാര്യങ്ങൾ വിശദമായി
ഡോക്യുമെന്റ് ചെയ്യണം. ഇതിനായി ഈ മേഖലയിൽ പ്രവർത്തിച്ചിട്ടുള്ള
പ്രവർത്തകരുടെയും സംഘടനകളുടെയും സഹായം തേടണം. ആ ഡോക്യുമെന്റേഷന്റെ
അടിസ്ഥാനത്തിൽ ബിരുദ തലത്തിൽ ഒരു ടെക്സ്റ്റ് ബുക്കായി ഉപയോഗിക്കാവുന്ന
തരത്തിൽ ഒരു പുസ്തകം ക്രമപ്പെടുത്തുകയും യൂണിവേഴ്സിറ്റികൾ/കോളേജുകൾ
എന്നിവയുമായി സഹകരിച്ചു് ഭാഷാ പഠനത്തോടൊപ്പമുള്ള ഒരു പേപ്പറാക്കി മാറ്റണം.

ടൈപ്പോഗ്രഫി: മലയാളലിപിയുടെ ചിത്രീകരണം (റെൻഡറിങ്ങ്) , ടൈപ്പോഗ്രഫി, കാലിഗ്രഫി
എന്നിവയുടെ കലാപരവും സാങ്കേതികപരവുമായ ഒരു പഠനവും ഡോക്യുമെന്റേഷനും
ഉണ്ടാവേണ്ടതുണ്ടു്. ഫൈൻ ആർട്സ് , എൻജിനിയറിങ്ങ് വിദ്യാർത്ഥികളെ
കേന്ദ്രീകരിച്ചുകൊണ്ട് ഈ മേഖയിൽ പരിചയപ്പെടുത്തൽ, പരിശീലന പരിപാടികൾ
സംഘടിപ്പിക്കുകയും ഈ മേഖലയിൽ പ്രാവീണ്യവും താത്പര്യവും ഉള്ളവരെ മലയാളത്തിനു പുതിയ
ഫോണ്ടുകളും മെച്ചപ്പെട്ട ചിത്രീകരണസംവിധാനവും കെട്ടിപ്പടുക്കാൻ കഴിയുന്നവരാക്കണം.

ലൈസൻസിങ്ങ്/ലഭ്യത: സർക്കാർ, അർദ്ധസർക്കാർ സ്ഥാപനങ്ങൾ,
യൂണിവേഴ്സിറ്റികൾ തുടങ്ങിയവയുടെ നടന്നുകൊണ്ടിരിക്കുന്നതും കഴിഞ്ഞതുമായ ഭാഷാ
കമ്പ്യൂട്ടിങ്ങ് പ്രൊജക്ടുകൾ സ്വതന്ത്ര ലൈസൻസിൽ ജനങ്ങൾക്കു ലഭ്യമാക്കണം.
സ്വതന്ത്ര ലൈസൻസിലുള്ള പ്രൊജക്ടുകളായിരിക്കണം പ്രോത്സാഹിപ്പിക്കപ്പെടേണ്ടതു്.

മാനകങ്ങൾ: മാനകങ്ങളുടെ നിർമ്മിതിയിൽ കാലോചിതമായ ഇടപെടലുകൾ സമയബന്ധിതമായി
ചെയ്യാത്തതിന്റെ കുറവുകൾ പലതവണ നമ്മൾ കണ്ടുകഴിഞ്ഞു. ഗവൺമെന്റിന്റെ ഇതിലുള്ള
റോൾ: അഭിപ്രായ രൂപീകരണം, ചർച്ച, ക്രോഡീകരണം/റിപ്പോർട്ടിങ്ങ് എന്നിവയാകാം. RFC
മോഡൽ മാനകരൂപീകരണം ആണു് ഇപ്പോൾകൂടുതലും നടക്കുന്നതു്. പക്ഷേ അതു് സമയത്തു്
അറിയാതെപോവുകയും, വിലപ്പെട്ട അഭിപ്രായങ്ങൾ കൊടുക്കാൻ കഴിയുന്നവരെ അതിൽ
ഭാഗമാക്കാതെവരുകയും ചെയ്യാതെവരുന്ന പോരായ്മകൾ പരിഹരിക്കണം.

പ്രാതിനിദ്ധ്യം : സ്വതന്ത്രമലയാളം കമ്പ്യൂട്ടിങ്ങ് അടക്കമുള്ള ഭാഷാ കമ്പ്യൂട്ടിങ്ങ്
സ്വതന്ത്ര ഡെവലപ്പർ സമൂഹത്തിന്റെ പ്രാതിനിദ്ധ്യം മലയാളം കമ്പ്യൂട്ടിങ്ങ്
സാങ്കേതികവിദ്യാ നിർമ്മാണവും പ്രൊജക്റ്റ് അംഗീകാരവും ഇതുമായി ബന്ധപ്പെട്ട
നയരൂപീകരണവും നടത്തുന്ന കമ്മിറ്റികളിൽ ഉറപ്പുവരുത്തേണ്ടതാണ്. സർക്കാർ
-അർദ്ധസർക്കാർ സ്ഥാപനങ്ങളുടെ മാത്രം മുൻകൈ അല്ല ഡെവലപ്പർ സമൂഹമടങ്ങുന്ന
മൾട്ടി സ്റ്റേക്ക് ഹോൾഡർ നയരൂപീകരണങ്ങളാണു് ഇന്നു് കാലം ആവശ്യപ്പെടുന്നതു്

മേൽപ്പറഞ്ഞ നിർദ്ദേശങ്ങൾ ഒറ്റയ്ക്കു നിൽക്കുന്നവയല്ല. പരിശീലനം,
സാങ്കേതികവിദ്യയുടെ ജനകീയവത്കരണം, നയപരിപാടികൾ തുടങ്ങിയവയോടൊപ്പം
തുല്യപ്രാധാന്യത്തോടെ ചെയ്യേണ്ടതാണു്.

[മലയാളം കമ്പ്യൂട്ടിങ്ങുമായി ബന്ധപ്പെട്ട പ്രചരണം , പരിശീലനം, വിദ്യാഭ്യാസം, ഉപയോഗം
തുടങ്ങിയ വിഷയങ്ങളുമായി ബന്ധപ്പെട്ട് തുടർ ചർച്ചകൾ ഈ ബ്ലോഗിൽ തന്നെ വരും
ദിവസങ്ങളിൽ പ്രതീക്ഷിയ്ക്കുക]

എന്താണ് മലയാളിയുടെ സംസ്കാരം

ഒരു സമൂഹത്തിൽ പരക്കെ പ്രചാരത്തിലുള്ള ജീവിതരീതികൾ, പൊതുസ്വഭാവങ്ങൾ, ഭാഷ,
വസ്‌ത്രധാരണരീതി, കല-സാഹിത്യ-കായിക ഇനങ്ങൾ, ഭക്ഷണം, ആചാരാനുഷ്ഠാനങ്ങൾ, വിശ്വാസങ്ങൾ,
ഐതീഹ്യങ്ങൾ, വിനോദങ്ങൾ, വ്യവസ്ഥിതികൾ, നിയമങ്ങൾ തുടങ്ങിയ ഒരുപാടു കാര്യങ്ങൾ
കൂടിച്ചേരുന്നതാണ് അവിടത്തെ സംസ്കാരം. വേട്ടയാടിയും പെറുക്കിത്തിന്നും  മാത്രം
ജീവിതം കഴിച്ചുകൂട്ടിയ മനുഷ്യർ ആദ്യമായി പൂർണ്ണമായൊരു സാമൂഹ്യവ്യവസ്ഥിതിയുടെ
ഭാഗമാകുന്നത് കാർഷികവൃത്തി ആരംഭിച്ച നദീതടങ്ങളിലാണ്. ചില പ്രത്യേക
അടയാളചിഹ്നങ്ങളിലും വസ്തുക്കളിലുമാണ് സംസ്കാരത്തിന്റെ ആണിക്കല്ലെന്ന്
രാഷ്ട്രീയമാനങ്ങളോടെ പലരും തീർപ്പു കൽപ്പിക്കുന്നെണ്ടെങ്കിലും സംസ്കാരമെന്നത്
വാസ്തവത്തിൽ ആപേക്ഷികമായ, നിരന്തരം മാറ്റങ്ങൾക്കു വിധേയമാകുന്ന ഒന്നാണെന്നാണ്
പഠനങ്ങൾ സൂചിപ്പിക്കുന്നത്.

കേരളത്തിലെ പ്രകടമായ ചില ഉദാഹരണങ്ങൾ എടുക്കാം. അന്നവിചാരം മുന്ന വിചാരം എന്നാണല്ലോ.
ഭക്ഷണത്തിൽ നിന്ന് തന്നെ തുടങ്ങാം. ‘അരിയാഹാരം കഴിക്കുന്നവരാരും…’ എന്ന
പ്രയോഗമൊക്കെയുണ്ടെങ്കിലും ചരിത്രം പരിശോധിച്ചാൽ അരി കേരളത്തിന്റെ
പ്രധാനഭക്ഷണമാകുന്നത് താരതമ്യേന അടുത്തകാലത്താണ്. സമൂഹത്തിലെ ഉയർന്ന/സവർണ്ണരായ ഒരു
വിഭാഗം മാത്രമാണ് അതുപയോഗിച്ചിരുന്നത്. ചാമ, തിന, കൂവരക്, മുതിര, പയറ് തുടങ്ങിയവ
കൊണ്ടുള്ള കഞ്ഞിയോ പുഴുക്കോ ആയിരുന്നു വലിയൊരു വിഭാഗം ജനങ്ങളുടെ പ്രധാന ഭക്ഷണം. അതു
കൂടാതെ മത്സ്യവും മാംസവും ധാരാളമായി ഉപയോഗിച്ചിരുന്നു.

ഭക്ഷണത്തിൽ തന്നെ ജാതീയമായ വേർതിരിവുകളുണ്ടായിരുന്നു. ഐതീഹ്യപ്രകാരം
പന്തിരുകുലത്തിന്റെ പിതാവായ വരരുചിയുടെ ശ്രാദ്ധത്തിന് മേഴത്തോൾ അഗ്നിഹോത്രിയുടെ
വീട്ടിൽ ഒത്തുകൂടുമായിരുന്ന വിവിധ ജാതിക്കാരായ മക്കൾ ശ്രാദ്ധമൂട്ടാനും, ശേഷം
കഴിയ്ക്കാനുമായി കൊണ്ടുവന്നിരുന്ന വസ്തുക്കൾ പരിശോധിച്ചാൽ ഇത് മനസ്സിലാകും.
പാക്കനാർ കൊണ്ടു വന്ന പശുവിന്റെ അകിട് വലിച്ചെറിഞ്ഞശേഷം അതിലെ മുലക്കാമ്പ്
കോവയ്ക്കയായി മാറിയ അത്ഭുതകഥയൊക്കെ അത് മനസ്സിലാക്കാനുള്ള ഉപാധിയാണ്.

‘കുംഭം തൂറി’യെന്ന് പരിഹസിച്ചു വിളിച്ചിരുന്ന പുട്ട് ജാതിയിൽ താണവരുടെ ഭക്ഷണമായാണ്
പത്തൊമ്പതാം നൂറ്റാണ്ട് വരെ കരുതിയിരുന്നത്. പുട്ടും കടലയുമൊക്കെ കേരളീയഭക്ഷണമായി
മാറിയത് കാലം പിന്നെയും കഴിഞ്ഞാണ്. ശേഷമാണിപ്പോൾ പൊറോട്ടയതിനെ പിന്തള്ളുന്നത്.
പോർച്ചുഗീസുകാരാണ് കപ്പ (മരച്ചീനി) കൊണ്ടുവന്നത്. തിരുവിതാംകൂർ രാജാവായിരുന്ന
വിശാഖം തിരുനാൾ രാമവർമ്മയാണ് കപ്പയെ പ്രധാനഭക്ഷണയിനത്തിൽ പെടുത്താൻ മുൻകൈയെടുത്തത്.

ശ്രീനാരായണഗുരു

പറങ്കികൾ കൊണ്ടു വന്ന കശുമാങ്ങയും, തെക്കൻ ആഫ്രിക്കയിൽ നിന്ന് കാപ്പിയും,
ചൈന-അറേബ്യ-ബ്രിട്ടീഷ് ബന്ധങ്ങളുടെ ഭാഗമായി തേയിലയുമൊക്കെ നമ്മുടെ
രുചിശീലങ്ങളിലേയ്ക്ക് കടന്നുവന്നു. വിത്തിനും ഇലയ്ക്കും പഴത്തിനുമൊക്കെയായി
യുദ്ധങ്ങളും കോളനികളുമൊക്കെയുണ്ടായി. വാഴക്കൃഷി ഇന്ത്യയിൽ വ്യാപകമായത്
അലക്സാണ്ടറുടെ കാലത്താണെന്ന് പറയപ്പെടുന്നു. ഉരുളക്കിഴങ്ങ്, തക്കാളി, ചുവന്ന മുളക്,
പുകയില തുടങ്ങി ഇന്ന് ഉപയോഗത്തിൽ പ്രധാനമായ പലതും വിദേശത്തു നിന്നെത്തിയവയാണ്.

ഭക്ഷ്യവസ്തുവല്ലെങ്കിലും കേരളത്തിന്റെ സാമ്പത്തികനിലയിൽ ഗണ്യമായ പങ്ക് വഹിക്കുന്ന
റബ്ബർ ആമസോൺ കാടുകളിൽ നിന്ന് ശ്രീലങ്ക വഴിയാണ് ഇന്ത്യയിലെത്തിയത്.

അടിസ്ഥാനം ദ്രാവിഡമായൊരു ഭാഷയിൽ നിന്നാണ് മലയാളം ‌ഉരുത്തിരിയുന്നത്.
കരിന്തമിഴിൽനിന്ന് മലയാണ്മയിലേക്കും, ശേഷം മലയാളത്തിലേക്കും പരിണമിച്ചാണ് അതു
സംഭവിച്ചത്. ‌ ദ്രാവിഡവും സംസ്കൃതവുമായി ഇടകലർന്നും അറബി, ചൈനീസ്, യൂറോപ്യൻ
ഭാഷകളുമായി ഇടപഴകിയുമാണ് നിലവിലെ മലയാളഭാഷ കരുത്താർജിച്ചത്.

ഇന്ന് സാംസ്ക്കാരിക വകുപ്പിന്റെ ഉൾപ്പെടെയുള്ള ലഘുലേഖകളിലും പരസ്യത്തിലുമെല്ലാം
ഒഴിച്ചുകൂടാനാകാത്ത ഒന്നായ കഥകളിക്ക് ആദ്യരൂപമുണ്ടാകുന്നത് പതിനേഴാം
നൂറ്റാണ്ടിലാണെന്ന് കരുതപ്പെടുന്നു. വെട്ടത്തുരാജാവ് അതിൽ ചെണ്ട ഒരു വാദ്യമായി
ഉപയോഗപ്പെടുത്തുന്നത് പിന്നീടാണ്; ഒരു സമ്പൂർണ്ണ നൃത്തരൂപമായി കഥകളി
വികസിക്കുന്നതാകട്ടെ കപ്ലിങ്ങാടൻ ‌നമ്പൂതിരിയുടെ കാലത്തും.

മറ്റൊരു കേരളീയനൃത്തമായ മോഹിനിയാട്ടത്തിന് ഇടക്കാലത്ത് സ്വാതിതിരുനാൾ പ്രോത്സാഹനം
നൽകിയിരുന്നെങ്കിലും സ്വതന്ത്രനൃത്തകലയെന്ന രീതിയിൽ പ്രചാരം ലഭിക്കുന്നത് കലാമണ്ഡലം
കല്ല്യാണിക്കുട്ടിയമ്മയുടെ കാലത്താണ്.

നാം ഇന്നുകാണുന്ന പഞ്ചവാദ്യത്തിന് കൂടിവന്നാൽ നൂറുകൊല്ലം പോലും പഴക്കമില്ല.
തിരുവില്വാമല വെങ്കിച്ചൻ സ്വാമിയും അന്നമനട അച്യുതമാരാരുമൊക്കെയാണ് നിലവിലെ രൂപം
ചിട്ടപ്പെടുത്തിയവരിൽ പ്രധാനികൾ.

കർണ്ണാടകസംഗീതത്തിന്റെ പിതാമഹനായി അറിയപ്പെട്ടിരുന്ന പുരന്ദരദാസന്റെ കാലത്ത്
പക്കമേളത്തിന്റെ കൂട്ടത്തിൽ വയലിൻ ഉണ്ടായിരുന്നില്ല. വടക്കൻ ഇറ്റലിയിൽ രൂപംകൊണ്ട
വയലിൻ ഏറെക്കാലത്തിന് ശേഷമാണ് ഇന്ത്യയിലെത്തുന്നത്, പിന്നെയും വർഷങ്ങൾക്കു ശേഷമാണത്
കർണ്ണാടകസംഗീതത്തിന്റെ ഭാഗമാകുന്നത്. ഗ്രീക്ക് സംഗീതോപകരണമായ മുഖർശംഖ്
സ്വാതിതിരുന്നാളിന്റെ കാലത്താണ് ഇവിടങ്ങളിലൊക്കെ വ്യാപകമായി ഉപയോഗിക്കാൻ
തുടങ്ങിയത്.

കലാമണ്ഡലം കല്ല്യാണിക്കുട്ടിയമ്മ

ക്ഷേത്രദർശനവും തീർത്ഥയാത്രയുമൊക്കെ ജീവിതചര്യയുടെ ഭാഗമായ ഇക്കാലത്ത് ഓർക്കേണ്ട
ഒന്നുണ്ട്. 1920-30 കാലത്തെ സത്യഗ്രഹസമരങ്ങളുടെയും മറ്റു സമ്മർദ്ദങ്ങളുടെയും
പരിണിതഫലമായി 1936ലാണ് ക്ഷേത്ര പ്രവേശന വിളംബരം സംഭവിക്കുന്നത്. അതുവരെ വലിയൊരു
വിഭാഗം ജനങ്ങൾക്ക് ഇന്നു കേരളത്തിലെ പ്രധാനക്ഷേത്രങ്ങളെന്ന് അറിയപ്പെടുന്നവയുടെ
ഏഴയലത്ത് പ്രവേശിക്കാനാകില്ലായിരുന്നു. നാട്ടുദൈവങ്ങളെയും വംശപരമ്പരയിലെ
കാർന്നോന്മാരെയുമൊക്കെ ആരാധിക്കുന്ന സമ്പ്രദായമായിരുന്നു നിലനിന്നിരുന്നത്.
സവർണ്ണവിഭാഗങ്ങൾക്കു മാത്രം പ്രവേശനമുണ്ടായിരുന്ന ക്ഷേത്രങ്ങൾക്ക് സമാന്തരമായി
1888ലാണ് നാരായണഗുരു അരുവിപ്പുറത്ത് പ്രതിഷ്ഠ നടത്തുന്നത്. അയിത്തവും തീണ്ടലുമായി
അടിക്കണക്കിന് മാറി നിന്നും വഴി നടക്കാൻ സ്വാതന്ത്ര്യമില്ലാതെയും ദുരവസ്ഥയിൽ
കാലംകഴിക്കുകയായിരുന്നു ഇന്നാട്ടിലെ വലിയൊരു ശതമാനം ജനങ്ങൾ.

മാറുമറയ്ക്കാൻ സമരം ചെയ്യേണ്ടിവന്ന നാടാണിത്. സാരിയൊക്കെ കാലമെത്രയോ കഴിഞ്ഞാണ്
മലയാളിയുടെ ‘മാന്യമായ!’ വസ്ത്രമാകുന്നത്. ബഹുഭാര്യാ-ഭർതൃത്വവിവാഹബന്ധങ്ങൾ
ഉണ്ടായിരുന്ന നാട്ടിൽ കെട്ടുതാലിയും പൂമാലയും സിന്ദൂരവുമൊക്കെ പ്രകടമായ
മുദ്രകളാകുന്നതും വളരെ അടുത്ത കാലത്താണ്. പാട്ടം, ഉണക്കുവാശി, കാണം, നുരി,
തല/മുല-കരങ്ങൾ, കാഴ്ച, കല്ലും തോലും വച്ചുകെട്ടൽ, മാറ്റുമുടക്കൽ തുടങ്ങിയ
അന്യായകരങ്ങളും ശിക്ഷകളുമൊക്കെ ഒഴിവായിപ്പോയതും കാലക്രമത്തിൽ അടുത്തകാലത്താണ്.

സംസ്കാരം… അതൊരു ഒഴുക്കാകണം. അല്ലാതെ കെട്ടിക്കിടന്നുള്ള വെള്ളത്തിൽ അഴുക്കടിഞ്ഞ്
മലിനമാകാനനുവദിക്കരുത്.

തുടർച്ചയായ മാറ്റങ്ങളിലൂടെയാണ് ഏതൊരു സമൂഹവും പുരോഗതി പ്രാപിക്കുന്നത്.
രാഷ്ട്രീയലാക്കോടെയുള്ള നിർമ്മിതികളും മുദ്രകളും സൂചനകളുമൊക്കെയായി വ്യാജമായൊരു
പൊതുബോധം കരുത്താർജ്ജിക്കുന്ന ഈ കാലത്ത് സംസ്കാരത്തിന് ഒഴുക്കും തുടർച്ചയും
ഉണ്ടാകേണ്ടത് ഏറെ അനിവാര്യമാണ് താനും.

ദേവദാസ് വി എം
ശബരിമല: എന്താണിനി നമ്മുടെ നിലപാട്?
https://malayal.am/current-affairs/9473/what-is-our-stand-on-sabarimala

ശബരിമല നടയടച്ചു. ഇതുവരെ നടന്ന സംഭവങ്ങളിൽ ആര് ജയിച്ചു, ആര് തോറ്റു എന്ന
അവസാനവട്ട കണക്കെടുക്കുകയായിരുന്നു മാധ്യമങ്ങൾ ഇന്നലെ. അതോടെ അവരും ശബരിമല
ചർച്ചകളുടെ നട താൽകാലികമായി അടയ്ക്കുമെന്ന് കരുതാം.

ഈ കഴിഞ്ഞ ഒരാഴ്ചയിലധികമായി ‘മലയാള‘വും ചർച്ച ചെയ്തിരുന്നത് മുഖ്യമായും ഈ വിഷയം
തന്നെയായിരുന്നു. അതുകൊണ്ട് ഞങ്ങളും അതിനെയൊന്ന് സംക്ഷിപ്തമായി വിലയിരുത്തി അതിന്റെ
ഭാവി പ്രത്യാഘാതങ്ങളെ നോക്കിക്കാണാൻ ശ്രമിക്കുകയാണ്.

ശബരിമല യുവതീ പ്രവേശന വിഷയത്തിൽ കൃത്യമായ നിലപാട് ഉണ്ടായിരുന്ന, അതിൽ ഉറച്ചു
നിന്ന മുന്നണി ഇടതു മുന്നണി മാത്രമായിരുന്നു. അതു ലിംഗപരമായ തുല്യതയുമായി
ബന്ധപ്പെട്ടതായിരുന്നു. എന്നാൽ കോടതി എന്തു വിധിച്ചാലും അംഗീകരിക്കും എന്നും അവർ
വ്യക്തമാക്കി. വിധി യുവതീ പ്രവേശനത്തിന് അനുകൂലമായിരുന്നു. അപ്പോൾ ഭരണത്തിൽ
ഇരിക്കുന്ന സർക്കാർ എന്ന നിലയിൽ ഇടതു സർക്കാർ വിധി നടപ്പിലാക്കാൻ വേണ്ട
നടപടികൾ എടുത്തു.

ഇതോടെ തത്വത്തിൽ യുവതീ പ്രവേശനത്തിന് അനുകൂലമായ നിലപാടെടുത്തിരുന്ന ബി ജെ പി
ഇതിലൊരു സാധ്യത മണത്തു. ഇതു പോലൊരു വിഷയത്തിൽ പുരോഗമനപരമായ നിലപാടെടക്കാൻ
സജ്ജമാവാത്ത മനോനിലയുള്ള നിരവധിപേർ ഉണ്ടെന്നും അവരെ കുത്തിപ്പൊക്കിയാൽ
ധ്രുവീകരണം മുതൽ കലാപം വരെയുള്ള തങ്ങളുടെ സ്ഥിരം രാഷ്ട്രീയ ഉപകരണങ്ങൾക്ക്
ഇവിടെയും സാധ്യതയുണ്ടാവും എന്നും അവർ കരുതി. പണി തുടങ്ങി.

കോൺഗ്രസ്സ് പണ്ടേ ഈ വിഷയത്തിൽ യുവതീ പ്രവേശനത്തിനെതിരായി നിലപാടെടുത്ത്
അഫിഡവിറ്റ് കൊടുത്തതാണ്. പക്ഷേ സംഗതി വിവാദമായപ്പോൾ അവർ സർക്കാരിനെതിരേയുള്ള
പ്രക്ഷോഭത്തിൽ ബി ജെ പിക്കും പിന്നിൽ രണ്ടാം നിരയിലായിപ്പോയി. പാർട്ടിയിലെ
പുരോഗമന മുഖങ്ങളും എന്തിന് രാഹുൽഗാന്ധി തന്നെയും അനുകൂല നിലപാടെടുത്ത ശേഷം
പാർട്ടിയിലെ യാഥാസ്ഥിതിക വിഭാഗത്തിന് വഴങ്ങിക്കൊടുക്കുകയായിരുന്നു എന്നതു
തന്നെയാണ് ഇതിനു കാരണവും. പക്ഷേ അതു പുറത്തു പറയാൻ ആവാത്തതു കാരണം ബി ജെ പിയും സി
പി എമ്മും തമ്മിൽ ഒത്തുകളിക്കുകയാണ് എന്ന പതിവ് വിചിത്രവാദത്തിന്റെ ഇല്ലാ തണലത്ത്
അവർക്കു കയറി നിൽക്കേണ്ടിയും വന്നു.

ബി ജെ പിയെ എതിർക്കാൻ കൃത്യമായ ഒരു രാഷ്ട്രീയ, സാമ്പത്തിക, സാംസ്കാരിക ബദൽ
ഇല്ലാത്ത കോൺഗ്രസ്സ് മൃദുഹിന്ദുത്വവും നവ ഉദാരവൽക്കരണ നയങ്ങളുമായി അവർക്കു
പ്രതിപക്ഷം തീർക്കാൻ ശ്രമിക്കുന്നത് ജനങ്ങൾക്കു മൂന്നാമതൊരു പോംവഴി ഇല്ലാത്ത
ഇടങ്ങളിൽ മാത്രമാണു വിജയിക്കുന്നത്. അതുള്ളിടത്തൊക്കെ അവർ മൂന്നാം
സ്ഥാനത്തേക്കു പോകുന്നത് സ്വാഭാവികം. അപ്പോൾ പിന്നെ പറഞ്ഞുനിൽക്കാൻ ഒരു വാദം.
അത് ബി ജെ പിയെ ഞങ്ങൾ എതിർക്കുന്നതിനേക്കാൾ ഫലപ്രദമായി എതിർക്കുന്നത്
ഞങ്ങളെ തളർത്തും. ബി ജെ പിയെ വളർത്തും. അതുകൊണ്ട് അത് ഒത്തുകളിയാണ് എന്ന്.
അതായത് ഞങ്ങളെപ്പോലെ അഴകൊഴമ്പൻ രീതിയിലേ ബി ജെ പിയെ മറ്റുള്ളവരും എതിർക്കാവൂ,
ഇല്ലെങ്കിൽ അത് ബി ജെ പിയെ വളർത്തും എന്ന്. തങ്ങളെ മൂന്നാം സ്ഥാനത്തേക്കു
തള്ളിക്കൊണ്ടിരിക്കുന്ന നിലപാടില്ലായ്മകളെ ഇതിലും നന്നായി എങ്ങനെ
പ്രതിരോധിക്കാനാവും?

ശബരിമല വിവാദത്തിന്റെ രാഷ്ട്രീയ ചിത്രം ഇതാണ്. ഇനി അതിന്റെ തുടർ ചലനങ്ങൾ.
ഇപ്പോൾ ചില ഹിതപരിശോധനാ ഫലങ്ങൾ പ്രവചിക്കുന്നത് വരാൻ പോകുന്ന പാർലമെന്റ്
തിരഞ്ഞെടുപ്പിൽ കോൺഗ്രസ്സ് നേട്ടമുണ്ടാക്കും എന്നാണ്. ഫെയ്സ് ബുക്കിലും മറ്റുമായി
പല ബി ജെ പി അനുഭാവികളും നയം വ്യക്തമാക്കിയും കഴിഞ്ഞു. തൽക്കാലം തങ്ങൾ
കോൺഗ്രസ്സിന് വോട്ടുചെയ്യും എന്നാണത്.

എന്നാൽ സമാന്തരമായി മറ്റൊരു വലിയ പണിയും ബി ജെ പി തുടങ്ങിക്കഴിഞ്ഞു. അത്
രാമക്ഷേത്രത്തിനായുള്ളതാണ്. ശബരിമലയിൽ അവർ അണിനിരത്തിയതു പോലെയല്ല, അതിന്റെ
പരശതം മടങ്ങു വിശ്വാസികൾ. കോൺഗ്രസ്സിൽ രാഹുൽഗാന്ധിയുൾപ്പെടെ പല
നേതാക്കളുടെയും നിലപാട് വേറെ ആണെങ്കിലും ഒരു പാർട്ടി എന്ന നിലയിൽ അവർക്കു
വിശ്വാസികൾക്കൊപ്പമല്ലേ നിൽക്കാൻ പറ്റൂ?

പ്രത്യേകിച്ച് കേരളത്തിലെ പോലെ വെറും അൻപതിൽ പരം ശതമാനം മാത്രം ഹിന്ദുക്കളുള്ള
ഒരു അവസ്ഥയല്ല ഇന്ത്യയിൽ. എന്നിട്ടും കേരളത്തിൽ സുപ്രീംകോടതി വിധിയെ പോലും
തൃണവൽഗണിച്ച് വിശ്വാസികൾക്കൊപ്പം നിന്ന കോൺഗ്രസ്സിന്റെ പാരമ്പര്യം,
നിശ്ചയദാർഢ്യം ഇന്ത്യയിലെ ഹിന്ദു വിശ്വാസികളെ കൈവിടുമോ?

അതെന്തായാലും ഇടത് സർക്കാർ നിലപാട് വ്യക്തമാണ്.

“ഇന്നലത്തെ അബദ്ധം ഇന്നത്തെ ആചാരവും നാളത്തെ ശാസ്ത്രവും ആവുന്നത്
അനുവദിച്ചുകൊടുക്കാതിരിക്കുക എന്നതാണ് ഭരണത്തിന്റെ കർത്തവ്യം… ഇക്കാര്യത്തിൽ
എത്ര വോട്ടു കിട്ടുമെന്നതോ, എത്ര വോട്ട് നഷ്ടപ്പെടും എന്നതോ, എത്ര സീറ്റ് കിട്ടും
എന്നതോ, എത്ര സീറ്റ് നഷ്ടപ്പെടും എന്നതോ നമ്മുടെ പരിഗണനയിൽ വരുന്ന കാര്യമല്ല.”

ഇടത് സർക്കാർ അവരുടെ നിലപാട് വ്യക്തമായി പറഞ്ഞു. കോൺഗ്രസ്സ് പറയാതെ പറഞ്ഞു.
എൻഡിഎയുടെ നിലപാട് അവർ പറഞ്ഞിട്ടു വേണ്ട നമുക്കറിയാൻ.

ഇനി നമ്മുടെ നിലപാട് എന്താണ്?

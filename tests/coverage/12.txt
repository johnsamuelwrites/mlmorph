ഈ പെരുമഴയിലും ദുരന്തത്തിനുമൊടുവിൽ പലരുടേയും തിരിച്ചറിയൽ കാർഡുകൾ, റേഷൻ ബുക്ക്, ആധാരം തുടങ്ങിയ വിലപ്പെട്ട രേഖകൾ നനഞ്ഞു കുതിർന്നിട്ടുണ്ടാകാം. തങ്ങളുടെ നോട്ടുബുക്കുകളും പുസ്തകങ്ങളും നനഞ്ഞു പോകുന്നതു് വിദ്യാർത്ഥികൾക്ക് ഏറെ വിഷമമുണ്ടാക്കുന്നതാണു്. അങ്ങനെ യുണ്ടാകുന്ന ബുദ്ധിമുട്ടുകൾ കുറേയെങ്കിലും ലഘൂകരിക്കാനുള്ള വഴികളാണ് ഇവിടെ എഴുതുന്നത്.

ആദ്യമേ പറയേണ്ട കാര്യം ഇത്തരം രേഖകൾ നഞ്ഞിരിക്കുന്നതു് കണ്ടാൽ ഉടനെ തന്നെ പരിഭ്രമിച്ച് കവറിൽ നിന്നും മറ്റും അത് തിരക്കിട്ട് വലിച്ച് പുറത്തെടുക്കാൻ നോക്കേണ്ട. നനഞ്ഞപേപ്പറുകൾ കീറിപ്പോകാൻ സാദ്ധ്യതയുണ്ടെന്നതിനാൽ അവയെ ശ്രദ്ധിച്ച് ക്ഷമയോടെ വേണം കൈകാര്യം ചെയ്യാൻ. അതിൽ ധാരാളം അഴുക്കു പുരളുകയോ പൂപ്പൽ വരികയോ ചെയ്തിട്ടുണ്ടെങ്കിൽ ഒരു ഗ്ലൗസ് ധരിച്ചാൽ നല്ലതാണ്.

ഒന്നാമതായി ഒരു കാര്യം പറയട്ടെ. ഇതു് കുറച്ചു സമയം എടുത്തു ചെയ്യേണ്ട കാര്യമാണ്. കുറച്ചു ദിവസത്തേക്ക് അതിനുള്ള സമയം ലഭ്യമല്ലെങ്കിൽ ആ നനഞ്ഞ രേഖകൾ ഏതെങ്കിലും ഫ്രിഡ്ജിന്റെ ഫ്രീസറിൽ സൂക്ഷിക്കുകയായിരിക്കും നല്ലത്. പൂപ്പൽ വളരാതിരിക്കാനും കൂടുതൽ കേടുപാടുകൾ വരാതിരിക്കാനും ഇതു നല്ലതാണ്.

രേഖകളിൽ ഒത്തിരി ചെളി പറ്റിയുട്ടുണ്ടെങ്കിൽ ആദ്യമേ തന്നെ ഒരു ട്രേയിൽ ശുദ്ധജലമെടുത്ത് അതിൽ പേപ്പർ സാവധാനം ഇറക്കിവെച്ച് ആ ചെളി കുറേയെങ്കിലും കളയുക.
നനഞ്ഞ രേഖകൾ ശരിയാക്കിയെടുക്കാൻ വെയിലത്തു വെച്ചോ മറ്റോ ചൂടാക്കുന്നത് നല്ല രീതിയല്ല. പേപ്പർ ചീത്തയാകാനും മഷി മങ്ങാനും നല്ല സാദ്ധ്യതയുണ്ട്. ആദ്യം സംഘടിപ്പിക്കേണ്ടതു് കുറച്ച് പേപ്പർ ടവ്വലുകളോ ഉണങ്ങിയ ടർക്കി/ തോർത്ത് എന്നിവയോ ആണ്. നനവില്ലാത്ത നല്ല ന്യൂസ് പേപ്പറും ഉപയോഗിക്കാം. നനഞ്ഞപേപ്പറുകൾ ഉണങ്ങിയപേപ്പറുകൾക്ക് ഇടയിൽ വെച്ചാൽ ജലത്തിന്റെ നല്ലൊരു ഭാഗം അത് വലിച്ചെടുക്കും. ഇതു പല പ്രാവശ്യം ആവർത്തിച്ചാൽ പേപ്പറുകൾ ശരിയാക്കിയെടുക്കാം. പേപ്പർ വല്ലാതെ ചുളുങ്ങിപ്പോയിട്ടുണ്ടെങ്കിൽ രണ്ടു പേപ്പുകൾക്കിടയിൽ വെച്ച് ശ്രദ്ധയോടെ ഇസ്തിരി ചെയ്തെടുക്കുകയുമാവാം. അതിനു മുൻപ് ഒന്നോ രണ്ടോ സാധാരണ പേപ്പർ ഇസ്തിരിയിട്ട് പരിചയം നേടുക.

പുസ്തകങ്ങൾ നനഞ്ഞു പോയിട്ടുണ്ടെങ്കിൽ ഇനിപ്പറയുന്ന കാര്യങ്ങൾ ചെയ്യാം. പുസ്തകങ്ങളുടെ പത്തോ ഇരുപതോ പേജുകൾക്കിടയിൽ ഓരോ ഉണങ്ങിയ പേപ്പർ ടവ്വലുകൾ വീതം വെച്ച് പുസ്തകം അടച്ചശേഷം അതിനേക്കാൾ വലിപ്പമുള്ള പരന്ന ഒരു പലക വെച്ച് അതിനു മുകളിൽ കുറച്ചു ഭാരമുള്ള വസ്തു എടുത്തു വെക്കുക. ഇടയ്ക്കിടെ ഉണങ്ങിയ പേപ്പറുകൾ മാറ്റി ഇതു് ആവർത്തിക്കുക. ഇതു കുറച്ചു സമയം എടുക്കും. കുറച്ച് ഉണങ്ങിക്കഴിഞ്ഞാൽ രണ്ടു വസ്തുക്കൾക്കിടയിൽ തുറന്നിരിക്കുന്ന വിധത്തിൽ കുത്തി നിർത്തി ഒരു ടേബിൾഫാനിൽ നിന്നുള്ള കാറ്റു കൊള്ളിച്ചാൽ ക്രമേണ ഉണങ്ങിക്കിട്ടും.

ഇത്തരത്തിൽ രേഖകളും പുസ്തകങ്ങളും ഉണക്കിയെടുക്കുന്നതിന്റെ വിഡിയോകൾ ഇവിടെ കമന്റിൽ ഷെയർ ചെയ്യുന്നു.

നമ്മുടെ നാട്ടിലെ ചില ഗ്രന്ഥശാലകൾ അങ്ങനെ തന്നെ മുങ്ങിപ്പോയിരിക്കാൻ സാദ്ധ്യതയുണ്ട്. അങ്ങനെയെങ്കിൽ അത്യന്തം വേദനയുണ്ടാക്കുന്നതാണ്. അങ്ങനെ ഒരു വലിയ സംഭവം മുൻപ് ഉണ്ടായിട്ടുണ്ട്. അതിൽ നിന്ന് അവർ എങ്ങനെ കരക്കുകയറി എന്നതും ഗ്രന്ഥശാലകളെ സ്നേഹിക്കുന്നവർക്ക് വലിയ ഒരു പാഠമാണ്. തെലുങ്കാന സമരനായകനും സി.പി.ഐ.(എം) ജനറൽ സെക്രട്ടറിയുമായിരുന്ന പി.സുന്ദരയ്യയുടെ പേരിൽ ഹൈദരബാദിൽ അദ്ദേഹം ത്തിന്റെ സഖാക്കൾ തുടങ്ങിയ ഒരു വിജ്ഞാന കേന്ദ്രമുണ്ട്. അവിടെ രണ്ടര ലക്ഷം പുസ്തങ്ങടങ്ങിയ ഒരു ഗ്രന്ഥാലയമുണ്ട്. 2000 ആഗസ്റ്റ് 24-ന് പെട്ടെന്ന് ഉണ്ടായ ഒരു വെള്ളപ്പൊക്കത്തിൽ അര മണിക്കൂർ സമയത്തിനുള്ളിൽ അവിടുത്തെ ഒരു ലക്ഷത്തിലധികം പുസ്തകങ്ങളും രേഖകളും 10 അടി ഉയർന്ന വെള്ളത്തിൽ പെട്ടു. വലിയ മഴയെത്തുടർന്ന് അവിടുത്തെ ചില ജലസംഭരണികൾ മുന്നറിയിപ്പില്ലാതെ തുറന്നു വിട്ടതു മൂലമാണ് ഇത് സംഭവിച്ചത്. ലൈബ്രറി യെ സ്നേഹിക്കുന്നവരുടെ ചങ്കു തകർക്കുന്ന കാഴ്ചയായിരുന്നു അത്. പക്ഷേ അവർ മനസ്സാന്നിദ്ധ്യത്തോടെ ഇടപെട്ടു. ഹൈദരബാദ് സർവ്വകലാശാലയിലെ ചരിത്ര പ്രൊഫസർ ഡോ.എ.മുരളിയുടെ ശ്രമഫലമായി ചില വിദേശ സർവ്വകലാശാലകളുടെ സഹായത്തോടെ സാങ്കേതിക സഹായത്തോടെ അവർ അതു മുഴുവൻ രക്ഷിച്ചെടുത്തു. നൂറിലധികം പേരുടെ നീണ്ട കാലത്തെ അദ്ധ്വാനവും വേണ്ടിവന്നു. അതു് നൽകിയതാവട്ടെ അന്നാട്ടിലെ എസ്.എഫ്. ഐ. പ്രവർത്തകരും. ആദ്യമായി അവർ പുസ്തകങ്ങളെല്ലാം ചെളി കളഞ്ഞ് ട്രേ കളിലാക്കി അവ ഒരു വലിയ കോൾഡ് സ്റ്റോറേജിലാക്കി. ഒടുവിൽ വിദേശത്തു നിന്നെത്തിച്ച ഒരു കൂറ്റൻ തെർമൽ വാക്വം ഡയറിന്റെ സഹായത്താൽ ഉണക്കിയെടുത്തു. ഐസ് രൂപത്തിലുള്ള ജലത്തെ നേരിട്ട് ബാഷ്പമാക്കുന്ന രീതിയാണിതിനു് ഉപയോഗിച്ചത്. പൂപ്പൽ വളരാതിരിക്കാനും മഷി പരക്കാതിരിക്കാനും ഒക്കെ ഇതു സഹായിച്ചു. 6 മാസക്കാലത്തെ പരിശ്രമത്തിനൊടുവിൽ ഒന്നു പോലും നഷ്ടപ്പെടുത്താതെ ഒരു ലക്ഷം പുസ്തകങ്ങളേയും രക്ഷിച്ചെടുത്തു. ആ വിജയത്തിന്റെ കഥ വിശദമായി പലരും എഴുതിയിട്ടുണ്ട്. ഡോക്യുമെന്ററിയും നിർമ്മിക്കപ്പെട്ടിട്ടുണ്ട്.
- കെ. എൻ. ഷാജി
